<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0748部～天请问经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">小乘单译经·第0748部</div>
<div class="top-center">天请问经一卷</div>
<div class="top-right">唐三藏沙门玄奘奉诏译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0748-1>天请问经</a></div></div></div>
<div class="jwzw">
<div class="jwbt-box"><div class="jwbt"><a id=j0748-1></a><a href=#MENU-top>天请问经</a></div></div>
<p>　　如是我闻。一时薄伽梵。在室罗筏国。住誓多林给孤独园。时有一天。颜容殊妙。过于夜分。来诣佛所。顶礼佛足。却住一面。是天威光。甚大赫奕。周遍照曜誓多园林。尔时彼天。以妙伽他。而请佛曰。</p>
                      <p>　　云何利刀剑　　云何碜毒药<br>
　　云何炽盛火　　云何极重暗</p>
                      <p>　　尔时世尊。亦以伽他。告彼天曰。</p>
                      <p>　　粗言利刀剑　　贪欲碜毒药<br>
　　嗔恚炽盛火　　无明极重暗</p>
                      <p>　　天复请曰。</p>
                      <p>　　何人名得利　　何人名失利<br>
　　何者坚钾胄　　何者利刀杖</p>
                      <p>　　世尊告曰。</p>
                      <p>　　施者名得利　　受者名失利<br>
　　忍为坚钾胄　　慧为利刀杖</p>
                      <p>　　天复请曰。</p>
                      <p>　　云何为盗贼　　云何智者财<br>
　　谁于天世间　　说名能劫盗</p>
                      <p>　　世尊告曰。</p>
                      <p>　　邪思为盗贼　　尸罗智者财<br>
　　于诸天世间　　犯戒能劫盗</p>
                      <p>　　天复请曰。</p>
                      <p>　　谁为最安乐　　谁为大富贵<br>
　　谁为恒端严　　谁为常丑陋</p>
                      <p>　　世尊告曰。</p>
                      <p>　　少欲最安乐　　知足大富贵<br>
　　持戒恒端严　　破戒常丑陋</p>
                      <p>　　天复请曰。</p>
                      <p>　　谁为善眷属　　谁为恶心怨<br>
　　云何极重苦　　云何第一乐</p>
                      <p>　　世尊告曰。</p>
                      <p>　　福为善眷属　　罪为恶心怨<br>
　　地狱极重苦　　无生第一乐</p>
                      <p>　　天复请曰。</p>
                      <p>　　何者爱非宜　　何者宜非爱<br>
　　何者极热病　　谁是大良医</p>
                      <p>　　世尊告曰。</p>
                      <p>　　诸欲爱非宜　　解脱宜非爱<br>
　　贪为极热病　　佛是大良医</p>
                      <p>　　天复请曰。</p>
                      <p>　　谁能覆世间　　世间谁所魅<br>
　　谁令舍亲友　　谁复障生天</p>
                      <p>　　世尊告曰。</p>
                      <p>　　无智覆世间　　世间痴所魅<br>
　　悭贪舍亲友　　染着障生天</p>
                      <p>　　天复请曰。</p>
                      <p>　　何物火不烧　　风亦不能碎<br>
　　非水所能烂　　能浮持世间<br>
　　谁能与王贼　　勇猛相抗敌<br>
　　不为人非人　　之所来侵夺</p>
                      <p>　　世尊告曰。</p>
                      <p>　　福非火所烧　　风亦不能碎<br>
　　福非水所烂　　能浮持世间<br>
　　福能与王贼　　勇猛相抗敌<br>
　　不为人非人　　之所来侵夺</p>
                      <p>　　天复请曰。</p>
                      <p>　　我今犹有疑　　请佛为除断<br>
　　今世往后世　　谁极自欺诳</p>
                      <p>　　世尊告曰。</p>
                      <p>　　若多有珍财　　而不能修福<br>
　　今世往后世　　彼极自欺诳</p>
                      <p>　　尔时彼天。闻佛世尊说是经已。欢喜踊跃。叹未曾有。顶礼佛足。即于佛前。欻然不现。</p>
                      <div class="jw-bottom">
       <li><a href="0747.htm">上一部：乾隆大藏经·小乘单译经·佛说贤者五福德经一卷</A>
      <li><a href="0749.htm">下一部：乾隆大藏经·小乘单译经·佛说护净经一卷</a></li></div></div>
     <div class="bottom-bt">乾隆大藏经·小乘单译经·天请问经</div></body></html>
