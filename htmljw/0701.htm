<HTML><HEAD><TITLE>第0701部～佛为阿支罗迦葉自化作苦经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
if (screen.width>1300){fSize=1.30;}else {fSize=0.96;}
function changeFontSize1(){fSize=fSize+0.1;document.body.style.fontSize=fSize+'em';}
function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">小乘单译经·第0701部</div>
<div class="top-center">佛为阿支罗迦葉自化作苦经一卷</div>
<div class="top-right">失译人名</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0701-1>佛为阿支罗迦葉自化作苦经</a></div></div></div>
<div class="jwzw">
<div class="jwbt-box"><div class="jwxy1"></div><div class="jwbt"><a id=j0701-1></a><a href="../pdf/jd.asp?fjname=0701&picx=279&picy=280&fjml=058&fjurl=0701-j1" target="_blank">佛为阿支罗迦葉自化作苦经</a></div></div><div class="nz"></div>
<p>　　如是我闻。一时佛住王舍城耆阇崛山。尔时世尊。晨朝着衣持钵。出耆阇崛山。入王舍城乞食。时有阿支罗迦葉。为营小事。出王舍城。向耆阇崛山。遥见世尊。见已诣佛所。白佛言。瞿昙欲有所问。宁有闲暇。见答与不。佛告迦葉。今非论时。我今入城乞食。来还则是其时。当为汝说。第二亦如是说。第三复问。瞿昙何为我作留难。瞿昙云何有异。我今欲有所问。为我解说。佛告阿支罗迦葉。随汝所问。阿支罗迦葉。白佛言。云何瞿昙。苦自作耶。佛告迦葉。苦自作者。此是无记。迦葉复问。云何瞿昙。苦他作耶。佛告迦葉。苦他作者。此亦无记。迦葉复问。苦自他作耶。佛告迦葉。苦自他作。此亦无记。迦葉复。问。云何瞿昙。苦非自非他无因作耶。佛告迦葉。苦非自非他无因作者。此亦无记。迦葉复问。瞿昙所问苦自作耶。答言无记。他作耶自他作耶。非自非他无因作耶。答言无记。今无此苦耶。佛告迦葉。非无此苦。然有此苦。迦葉白佛言。善哉瞿昙。说有此苦。为我说法。令我知苦见苦。佛告迦葉。若受即自受者。我应说苦自作。若他受他即受者。是则他作若受自受受他受。复与苦者如是者自他作。我亦不说。若不因自他无因而生苦者。我亦不说。离此诸边。说其中道。如来说法。此有故彼有。此起故彼起。谓缘无明行乃至纯大苦聚集。无明灭则行灭。乃至纯大苦聚灭。佛说此经已。阿支罗迦葉。远尘离垢得。法眼净。时阿支罗迦葉。见法得法。知法入法。度诸狐疑。不由他知。不因他度。于正法律。心得无畏。合掌白佛言。世尊。我今已度。我从今日。归依佛归依法归依僧。尽形寿作优婆塞。证知我。阿支罗迦葉。闻佛所说。欢喜随喜。作礼而去。时阿支罗迦葉。辞世尊去。不久为护犊牸牛所触杀。于命终时。诸根清净。颜色鲜白。尔时世尊。入城乞食。时有众多比丘。亦入王舍城乞食。闻有传说。阿支罗迦葉。从世尊闻法。辞去不久。为牛所触杀。于命终时。诸根清净。颜色鲜白。诸比丘乞食已还出举衣钵洗足。诣世尊所。稽首礼足。退座一面。白佛言。世尊。我今晨朝。众多比丘。入城乞食。闻阿支罗迦葉从世尊闻法律。辞去不久。为护犊牛所触杀。于命终时。诸根清净。颜色鲜白。世尊彼生何趣。何处受生。彼何所得。佛告诸比丘。彼已见法知法。次法不受于法。已般涅槃。汝等当往供养其身。尔时世尊。为阿支罗迦葉。受第一记。</p>
<div class="jw-bottom">
 <li><a href="0700.htm">上一部：乾隆大藏经·小乘单译经·阿鸠留经一卷</a></li>
<li><a href="0702.htm">下一部：乾隆大藏经·小乘单译经·佛说罪业报应教化地狱经一卷</a></li></div></div>
 <div class="bottom-bt">乾隆大藏经·小乘单译经·佛说为阿支罗迦葉自化作苦经</div></body></html>





