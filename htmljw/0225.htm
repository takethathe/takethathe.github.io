<!DOCTYPE HTML PUBLIC"-//W3C//DTD HTML 4.0 Transitional//EN">
<html><head><title>第0225部～佛说逝童子经一卷</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">大乘五大部外重译经·第0225部</div>
<div class="top-center">佛说逝童子经一卷</div>
<div class="top-right">西晋沙门支法度译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0225-1>佛说逝童子经</a></div></div></div>
<div class="jwzw">
<div class="jwbt-box"><div class="jwbt"><a id=j0225-1></a><a href=#MENU-top>佛说逝童子经</a></div></div>
<p>　　闻如是。一时佛在罗阅只耆阇崛山中。平旦从诸比丘。被袈裟持应器入城分卫。佛行向富迦罗越门。富迦罗越有子年十六名曰逝。时在第三门内遥见佛来。身有奇相容貌端正。心意安静诸根寂寞。项中光出影耀殊绝。炎明炽盛。若日之净月盛满时悉照门内。逝见佛如是。心中欢喜肃然而敬。便趋上堂为母说偈言。</p>
  <p>　　金光色百余　　希此所见闻<br>
  　　今来住在外　　当给其所求<br>
  　　威仪过梵王　　光颜殊诸天<br>
  　　哀我故来耳　　愿以持与之</p>
  <p>　　其母闻逝言即告曰。如汝所称者其人岂贫穷。何为当乞儿耶。一何惑哉。今所言者殊不合义。尔时佛便以神足现化。放身光明彻照七重门内尽为大明。逝感佛威神。复为母说偈言。</p>
  <p>　　譬如人见火　　端自投其中<br>
  　　不善向佛者　　自贼亦如是<br>
  　　天人中独尊　　至圣无复上<br>
  　　是最可供养　　施必得大利<br>
  　　今所有食分　　愿取用与我<br>
  　　欲以奉上尊　　此欢难常值</p>
  <p>　　其母即以所有好衣及食具与逝。逝持出诣佛所。以头面着地为佛作礼。却住一面叉手白佛言。今我见如来虔心恭敬注意于佛。惟以加哀受已所施。佛应时受之为逝说偈言。</p>
  <p>　　汝以伏悭意　　能善修治施<br>
  　　今日供养佛　　所念莫不吉</p>
  <p>　　逝闻佛所语。即自说偈言。</p>
  <p>　　我不愿富贵　　亦弗望释梵<br>
  　　但愿最智慧　　如佛而无上</p>
  <p>　　尔时天帝释。下立逝前说偈言。</p>
  <p>　　才用一布施　　欲求佛者难<br>
  　　道常世世施　　积若须弥宝<br>
  　　经历千亿劫　　恒行慈爱心<br>
  　　不可以一施　　得觉无上道</p>
  <p>　　逝即答天帝释。说偈言。</p>
  <p>　　譬如大工匠　　欲伐巨木者<br>
  　　犹不一下斧　　便以断大树<br>
  　　斧斫稍以渐　　可尽太山木<br>
  　　剥业从微得　　求道亦如是<br>
  　　明不用一施　　而得成大道<br>
  　　我有信精进　　必为世间将</p>
  <p>　　天帝释复为逝。说偈言。</p>
  <p>　　不如求尊天　　释梵易可得<br>
  　　鲜能应佛法　　佛道甚难得</p>
  <p>　　逝答天帝释。说偈言。</p>
  <p>　　设使一天下　　满中火洞然<br>
  　　吾以身遍投　　终不舍佛意<br>
  　　假令一切人　　皆共贼害我<br>
  　　愿常慈心向　　终不废大道<br>
  　　脆哉释梵天　　彼皆为死法<br>
  　　愿归一切智　　勇若师子雄</p>
  <p>　　天帝释复为逝。说一偈言。</p>
  <p>　　快哉得善利　　乃有敬在佛<br>
  　　专精向大道　　想汝必作佛</p>
  <p>　　逝答天帝释。说偈言。</p>
  <p>　　天王且勿疑　　于斯无上道<br>
  　　精进吾匪懈　　会于世为佛</p>
  <p>　　于是天帝释默然。时佛为逝说偈言。</p>
  <p>　　汝已于往世　　敬事八千佛<br>
  　　心常愿大道　　欲得安群生<br>
  　　后十二亿劫　　终不堕恶过<br>
  　　但多修德善　　恒以兴尊意<br>
  　　汝当百亿返　　作王遮迦越<br>
  　　亦为四天王　　每辄行正法<br>
  　　又当为帝释　　未常远梵行<br>
  　　后生兜术天　　然则道德成<br>
  　　当居千国界　　中央得作佛<br>
  　　名曰须弥劫　　一切莫不事<br>
  　　千国各横广　　四百八十里<br>
  　　宫墙之严饰　　一切皆以宝<br>
  　　初会说法时　　六十千亿人<br>
  　　为弟子得度　　皆得阿罗汉<br>
  　　再会说经时　　四十千亿人<br>
  　　皆入罗汉慧　　所度佛甚众<br>
  　　三会说经时　　所度甚众多<br>
  　　离垢入净慧　　悉得无所著<br>
  　　是时佛刹中　　无有乱恶众<br>
  　　皆悉向道法　　一切行忠直<br>
  　　疾病之忧苦　　都已无是鬼<br>
  　　时人皆和睦　　展转相念安<br>
  　　天日三时两　　才足掩土尘<br>
  　　寒暑常调适　　度人若干种<br>
  　　族姓之男女　　若欲兴善意<br>
  　　敬爱于佛者　　供养当如此<br>
  　　吾今敷演是　　菩萨所当行<br>
  　　面于正觉前　　即得佛慧眼<br>
  　　诸佛无有数　　经法不可尽<br>
  　　若以无数敬　　福报亦无量</p>
  <p>　　佛说是决已。迦罗越子逝。天帝释。及诸比丘。闻经欢喜。皆前为佛作礼而去。</p>
  <div class="jw-bottom">
       <li><a href="0224.htm">上一部：乾隆大藏经·大乘五大部外重译经·佛说菩萨逝经一卷</a>
      <li><a href="0226.htm">下一部：乾隆大藏经·大乘五大部外重译经·佛说月光童子经一卷</a></li></div></div>
     <div class="bottom-bt">乾隆大藏经·大乘五大部外重译经·佛说逝童子经</div></body></html>
