<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0412部～佛说长者法志妻经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">大乘单译经·第0412部</div>
<div class="top-center">佛说长者法志妻经一卷</div>
<div class="top-right">出安公凉土录失译师名</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0412-1>佛说长者法志妻经</a></div></div></div>
<div class="jwzw">
<div class="jwbt-box"><div class="jwbt"><a id=j0412-1></a><a href=#MENU-top>佛说长者法志妻经</a></div></div>
<p>　　闻如是。一时佛在舍卫国祇树给孤独园。与大比丘千二百五十菩萨万人俱。佛时清旦着衣持钵入城分卫。比丘菩萨皆悉侍从。诸天龙神。及香音神。无善之神凤凰神。山神执乐神王。皆散华烧香。鼓诸音乐歌叹佛德。而说颂曰。</p>
                      <p>　　从无数亿劫　　积行难可量<br>
　　慈愍于众生　　使发大道行<br>
　　三界犹如化　　一切悉空无<br>
　　能晓了此慧　　度脱诸十方<br>
　　三十二相明　　姿好八十种<br>
　　口出万亿音　　功德自严容<br>
　　虽处现三界　　开示三道场<br>
　　三垢今已灭　　除于三界殃<br>
　　心如明月珠　　处欲无所著<br>
　　等行离爱憎　　一切无适莫</p>
                      <p>　　于是人民闻歌。颂佛德一国集会。观佛行来举动进止法则安徐。威容之颜犹星中月如日初出。普照天下无所挂碍。譬如梵王处诸天中。如天帝释处忉利宫诸天中尊。犹须弥山现于大海。四域之中安不可动。欢喜踊跃叉手归命。佛至长者法志门外进到中合。放大光明皆照十方。时长者妻严庄床座。文饰身形众宝璎珞。服栴檀香面彩颜貌。五色焜煌谓可保常。奴客婢使小有过失。挝捶苦毒不问曲直。遥见佛明超于日光。心自念言。此之显耀非类日月释梵诸天凡俗之光。其明清凉安隐无量。我身蒙之一切无患。不饥不渴自然饱满。云何行杖加于仆从。速趣向合睹见世尊。相好威耀难可为喻。诸根寂定无有衰入。犹七宝山晃晃巍巍。惭惧悲喜稽首佛足。悔过殃衅所犯无状。既为女人不能自责。嗔喜由己。今首罪舋不敢藏匿。佛言。善哉善哉。汝获善利离一切衰。见身殃咎改往修来。人身难得佛经难值。亿世时有所以堕女人身中者何。淫欲姿态在于其中。不能修身放心姿意。嫉妒多口贪于形貌而自恃怙。世间无常豪富威势须臾间耳。当视诸下犹如赤子。豪富贫贱如月进退。若日出没水火风起不久则衰。一切道俗皆从心兴。上天人间地狱饿鬼畜生之类皆由己耳。佛天中天缘觉声闻。亦复如是。今我斯身三十二相八十种好。彻睹十方悉从解达。女闻佛言欢喜无量。重自归命责己朦冥。唯受不及开化未闻无上之诲。佛言。施行十善义。身不杀盗淫。口不妄言两舌绮语恶口。意不嫉恚痴。当奉六度。布施持戒忍辱精进一心智慧。遵四等心慈悲喜护。普弘大哀自致得三十二相八十种好。乃为奴客婢使。教以辛苦生死罪福示语三涂之患难也。诫以道禁义理之事胜于挝杖。庄严璎珞有四事。何等为四。一曰笃信。二曰戒禁。三曰三昧。四曰智慧。是为四事。菩萨自庄严心计大乘。无男无女犹如幻化。画师所作随意辄成。晓了空慧一切本净。得无名身四无所畏。四事不护独步三界度脱一切。女闻佛教心开踊跃。即发无上正真道意。立不退转地。时天帝释来在佛后。谓女言曰。佛道难得。不如求转女为男日月天帝转轮圣王。于是女以偈颂曰。</p>
                      <p>　　天帝日月王　　转轮四域主<br>
　　威势无几间　　不可久恃怙<br>
　　在豪如朝露　　梦中有所睹<br>
　　觉以忽灭尽　　不知所凑处<br>
　　五阴如幻化　　三界由己作<br>
　　三世以平等　　道心无等侣<br>
　　谛解作是了　　谁男何所女<br>
　　天帝闻斯言　　默然无所语</p>
                      <p>　　佛言。善哉善哉。诚如所云。三处如幻化影响野马水月芭蕉。俗人不解计有吾我。便倚三界不能自济。女心即解变为男子。踊在虚空下礼佛足。佛告女曰。汝于后世恒沙来劫当得作佛。号无垢王如来至真等正觉明行成为善逝世间解无上士道法御天人师佛号天中天。世曰光净。时来会者诸天人民无央数千。见此变应皆发无上正真道意。时长者妻一切下使。前白佛言。尊者卑者本宁异乎。</p>
                      <p>　　佛言。一切本无随心所存。虽为下使发心为道可得成佛。既为尊豪恣心憍慢。不离恶趣地狱饿鬼畜生之中。犹月增减如树盛衰。一切非常无一可赖。唯道深慧乃可保常。犹如虚空无进无退。时诸下使踊跃欣豫发大道意。变为男子得不起忍。佛告阿难。五阴无处六情无根。十二因缘而无端绪。四大寄因何所是人。佛说如是。莫不欢喜。</p>
                      <div class="jw-bottom">
       <li><a href="0411.htm">上一部：乾隆大藏经·大乘单译经·演道俗业经一卷</A>
      <li><a href="0413.htm">下一部：乾隆大藏经·大乘单译经·佛说萨罗国经一卷</a></li></div></div>
     <div class="bottom-bt">乾隆大藏经·大乘单译经·佛说长者法志妻经</div></body></html>
