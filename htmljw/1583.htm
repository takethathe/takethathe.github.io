<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第1583部～释迦如来涅槃礼赞文一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">此土著述·第1583部</div>
<div class="top-center">释迦如来涅槃礼赞文一卷</div>
<div class="top-right">宋沙门仁岳撰</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j1583-1>释迦如来涅槃礼赞文序</a></div><div class="bm-jbt-left">
<div class="bm-jbtbm"><a href=#j1583-2>宋霅溪沙门仁岳撰</a></div>
</div></div><div class="bm-bt"><div class="bm-jbt"><a href=#j1583-3>释迦如来涅槃礼赞文</a></div></div></div>
<div class="jwzw">
<div class="jwbt-box"><div class="jwbt"><a id=j1583-1></a><a href=#MENU-top>释迦如来涅槃礼赞文序</a></div>
<div class="jwbtbm"><a id=j1583-2></a><a href=#MENU-top>宋霅溪沙门仁岳撰</a></div></div>
<p>　　儒家流有终身之忧者。考妣远日之谓也。释氏子岂不然乎。彼所以思生我劬劳之亲。此所以怀度我慈悲之父。其德罔极其孝攸同。观夫叔世出家之徒。具沙门之形。禀释迦之姓。至佛涅槃日。不能斋庄致礼者众矣。予窃伤之。尝读涅槃后分。如来灭后。梵释天众大龟氏等。莫不皆以偈颂为之哀叹。又僧祇律。令涅槃日称扬佛德。于是追述化迹辄成赞辞。凡十四章章八句。初十章赞佛。次一章赞法。后三章赞僧。其诸方轨亦备行用。所冀吾众于二月十五日。严事经像精设供养。命声德者唱之。以展必哀之诚矣。昔孤山中庸子有涅槃八德赞。盖仿于傅徽白衣观音礼而作也。以为吴蜀音韵硕异。故江浙间多不行焉。今拟天竺法师赞智者文撰之。非苟好异务在生善。知我者且无以色声求佛。邪道为让哉。</p>
<div class="jwbt-box"><div class="jwbt"><a id=j1583-3></a><a href=#MENU-top>释迦如来涅槃礼赞文</a></div></div>
<p>　　(初入道场普礼三拜焚香互跪首者唱云)</p>
                      <p>　　恭以。能仁应世寂默证真。廓千界以居尊。抚四生而为子。形随物现。元同非相之身。教逐机兴。讵异无言之道。爰自法轮载转。化迹弥隆。半字初谈。譬击蒙而靡倦。百金后寄。犹赎命以惟勤。普令烦恼之俦。安住如来之藏。四心告满三德云归。所谓不令一人独得灭度。皆以如来灭度而灭度之。是故入于涅槃不可得而思议。我等鹤林既远痛失于前缘。像法犹存忝遵于遗训。今值中春之日。缅怀北首之仪涧藻溪苹。聊展荐羞之礼。巴歈俚咏。少陈哀叹之诚。惟愿洪慈俯回昭鉴(至此总礼一拜晨朝必须致请。余时存略。请者一位三唱)</p>
                      <p>　　一心奉请涅槃教主堪忍世尊释迦文佛。</p>
                      <p>　　惟愿降临道场受我供养。</p>
                      <p>　　一心奉请涅槃会上所说法门修多罗藏。</p>
                      <p>　　惟愿降临道场受我供养。</p>
                      <p>　　一心奉请涅槃会上所集圣贤菩萨僧众。</p>
                      <p>　　惟愿降临道场受我供养。</p>
                      <p>　　一心奉请涅槃会上所集圣贤缘觉僧众。</p>
                      <p>　　惟愿降临道场受我供养。</p>
                      <p>　　一心奉请涅槃会上所集圣贤声闻僧众。</p>
                      <p>　　惟愿降临道场受我供养。</p>
                      <p>　　(叹佛偈依经中迦葉菩萨所说叹后宣疏或随意陈白)</p>
                      <p>　　怜悯世间大医王　　身及智慧俱寂静<br>
　　无我法中有真我　　是我顶礼无上尊</p>
                      <p>　　(向下礼赞凡唱一身至释迦字和之礼毕起立唱赞)</p>
                      <p>　　一心顶礼涅槃教主堪忍世尊现声光集众时身释迦文佛。</p>
                      <p>　　吉河坚树生初日　　灵耀仙音遍十方<br>
　　为召群生问后疑　　示言大觉归元寂<br>
　　世界宝严如乐土　　人身血现似奢华<br>
　　天供云臻但默然　　一时稽首怀忧恼</p>
                      <p>　　故我一心归命顶礼。</p>
                      <p>　　一心顶礼涅槃教主堪忍世尊受纯陀施食时身释迦文佛。</p>
                      <p>　　如来久证遮那体　　权现临终应供仪<br>
　　能与毛端变化身　　受兹华氏粳粮食<br>
　　六尘虽谓空无相　　五果当知结有缘<br>
　　我今追远奉粢盛　　愿证真常同妙义</p>
                      <p>　　故我一心归命顶礼。</p>
                      <p>　　一心顶礼涅槃教主堪忍世尊卧宝床现病时身释迦文佛。</p>
                      <p>　　付嘱文殊传正法　　俄然背疾示众生<br>
　　曲肱右胁类婴儿　　收视无言如病者<br>
　　郑重任听迦葉问　　从容犹待世王来<br>
　　再起流光烛大千　　满中群苦皆消荡</p>
                      <p>　　故我一心归命顶礼。</p>
                      <p>　　一心顶礼涅槃教主堪忍世尊入月爱三昧时身释迦文佛。</p>
                      <p>　　大悲俯念阿阇世　　随顺耆婆发善心<br>
　　麑座重舒月爱光　　衮衣顿觉身疮愈<br>
　　归佛始知邪道误　　闻经方了逆缘空<br>
　　伊兰丛里出栴檀　　奇哉取譬无根信</p>
                      <p>　　故我一心归命顶礼。</p>
                      <p>　　一心顶礼涅槃教主堪忍世尊示人天相好时身释迦文佛。</p>
                      <p>　　手祛法服舒身相　　升降虚空四六回<br>
　　欲入泥洹寂静门　　今观紫磨庄严聚<br>
　　麋躯曷报修因德　　尘劫难逢出世缘<br>
　　遗教殷勤嘱未来　　归依三宝皆当受</p>
                      <p>　　故我一心归命顶礼。</p>
                      <p>　　一心顶礼涅槃教主堪忍世尊观世间寂定时身释迦文佛。</p>
                      <p>　　应物已曾开秘藏　　还源相次近中宵<br>
　　又放光明号涅槃　　遍游禅定咸超越<br>
　　种智莫非观实相　　有情宁免见无常<br>
　　薪尽临当火灭时　　阿难于是心迷乱</p>
                      <p>　　故我一心归命顶礼。</p>
                      <p>　　一心顶礼涅槃教主堪忍世尊入四禅灭度时身释迦文佛。</p>
                      <p>　　重入四禅休顾命　　便于三昧示云亡<br>
　　双林变鹤覆金棺　　大地如雷震沙界<br>
　　释梵累陈哀叹偈　　魔邪聊解战争忧<br>
　　慧日慈光罢照临　　无明长夜何当晓</p>
                      <p>　　故我一心归命顶礼。</p>
                      <p>　　一心顶礼涅槃教主堪忍世尊入金棺白氎时身释迦文佛。</p>
                      <p>　　国人相问荼毗法　　天帝亲传嘱累言<br>
　　俾顺轮王所化仪　　令生梵众无疆福<br>
　　细氎千重周圣体　　宝棺七匝绕仙城<br>
　　再以香泉灌沐时　　咸睹妙严身不坏</p>
                      <p>　　故我一心归命顶礼。</p>
                      <p>　　一心顶礼涅槃教主堪忍世尊示饮光在柩时身释迦文佛。</p>
                      <p>　　尊者饮光居鹫岭　　出禅知佛已归真<br>
　　遥望拘尸徒步来　　正值阇维襄事日<br>
　　柩中先现身金色　　拜次仍回足辐轮<br>
　　最后能随哀慕心　　是为平等慈悲相</p>
                      <p>　　故我一心归命顶礼。</p>
                      <p>　　一心顶礼涅槃教主堪忍世尊入香楼火化时身释迦文佛。</p>
                      <p>　　卍字胸中流圣火　　众香楼上爇真躯<br>
　　玉相金姿竟不存　　霜绵素氎还如故<br>
　　舍利晶荧分国土　　塔婆高显示人天<br>
　　我等惭生像法余　　空赞当时遗化事</p>
                      <p>　　故我一心归命顶礼。</p>
                      <p>　　一心顶礼涅槃会上所说法门修多罗藏。</p>
                      <p>　　始为纯陀敷妙义　　终因须跋演微言<br>
　　力扶毗奈破权疑　　能使阐提生实信<br>
　　饮用醍醐胜众味　　浴临渤海足群流<br>
　　我愿闻持尽后身　　圆伊满字常修学</p>
                      <p>　　故我一心归命顶礼。</p>
                      <p>　　一心顶礼涅槃会上所集圣贤菩萨僧集。</p>
                      <p>　　爰求无上菩提道　　遍集微尘萨埵因<br>
　　不于三界现诸心　　等视众生如一子<br>
　　引道大乘令发趣　　提携弱丧使知归<br>
　　人中自在尽犹龙　　乘时利见难思议</p>
                      <p>　　故我一心归命顶礼。</p>
                      <p>　　一心顶礼涅槃会上所集圣贤觉僧众。</p>
                      <p>　　因缘罙入轮回境　　观照优游解脱门<br>
　　福智曾经累劫修　　神通能起无方用<br>
　　已舍鹿车行直道　　不同犀角守孤峰<br>
　　来会娑罗双树间　　犹如镜像随形现</p>
                      <p>　　故我一心归命顶礼。</p>
                      <p>　　一心顶礼涅槃会上所集圣贤声闻僧众。</p>
                      <p>　　调伏诸根皆寂静　　受持遗教悉流通<br>
　　既于朽宅免焚烧　　不向春池收瓦砾<br>
　　四果并堪为佛子　　三修俱得会经王<br>
　　常与无常毕竟同　　是谓庄严双树者</p>
                      <p>　　故我一心归命顶礼。</p>
                      <p>　　(礼赞已复跪秉炉如常运想披陈五悔)</p>
                      <p>　　至心忏悔。我及十方法界一切众生。惟自心清净之元。具种智妙明之性。千如未眹本绝于圣凡。六妄成因遂流于生死。由是眉珠顿失。眼膜重增。不逢明镜之医罔会金[金*(由/廾)]之治。何缘宿植生处人伦。值释迦法中。预比丘僧数。但以律仪匪慎。道品难成。一乘了义之谈。未开实慧。七聚防非之制。多犯深愆。畜不净以资身。顺无明而为行。浮囊有缺。诚怀溺海之忧。华屋空存。宁受入门之赐。今则眇观泥越。躬事忏摩。既发露于罪根。乃净除于业障。佛慈普覆法力潜通。故我归依必垂护念。</p>
                      <p>　　忏悔已至心归命三宝。</p>
                      <p>　　至心劝请。</p>
                      <p>　　十方诸佛同常寂　　各为众生出世间<br>
　　既成道果已降魔　　劝转法轮当度物<br>
　　优昙瑞萼良难见　　师子雄音岂易闻<br>
　　乃至随机现灭时　　请以洪慈延劫寿</p>
                      <p>　　劝请已至心归命三宝。</p>
                      <p>　　至心随喜。</p>
                      <p>　　圆通已是开方便　　五衍无非会一乘<br>
　　去来今世有修行　　身语意业皆随喜<br>
　　黄叶谓金因亦善　　聚沙为塔道犹成<br>
　　一切曾生嫉恚心　　故兹悔过咸称赞</p>
                      <p>　　随喜已至心归命三宝。</p>
                      <p>　　至心回向。</p>
                      <p>　　畴昔与今诸福业　　总将空慧悉融通<br>
　　所作皆成四德因　　不为再求三有果<br>
　　庶汇若非同解脱　　我心终未取菩提<br>
　　万水唯朝大海宗　　其犹回向无差别</p>
                      <p>　　回向已至心归命三宝。</p>
                      <p>　　至心发愿。</p>
                      <p>　　誓向此身修般若　　常观我佛住泥洹<br>
　　不离因缘所起心　　即见空中无相体<br>
　　若效雪山书树石　　或于田里举筌蹄<br>
　　普愿犹如妙吉祥　　俱时明了如来性</p>
                      <p>　　发愿已至心归命三宝。</p>
                      <p>　　(右旋道场讽遗教经称扬佛号尽诚而退)</p>
                      <div class="jw-bottom">
       <li><a href="1582.htm">上一部：乾隆大藏经·此土著述·炽盛光道场念诵仪一卷</A>
      <li><a href="1584.htm">下一部：乾隆大藏经·此土著述·景德传灯录三十卷</a></li></div></div>
     <div class="bottom-bt">乾隆大藏经·此土著述·释迦如来涅槃礼赞文</div></body></html>
