<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0786部～佛说楼阁正法甘露鼓经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">宋元入藏诸大小乘经·第0786部</div>
<div class="top-center">佛说楼阁正法甘露鼓经一卷</div>
<div class="top-right">宋西天中印度惹烂驮啰国三藏沙门天息灾奉诏译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0786-1>佛说楼阁正法甘露鼓经</a></div></div></div>
<div class="jwzw">
<div class="jwbt-box"><div class="jwbt"><a id=j0786-1></a><a href=#MENU-top>佛说楼阁正法甘露鼓经</a></div></div>
<p>　　如是我闻。一时世尊在舍卫国祇树给孤独园。尔时尊者阿难陀发诚谛心。诣世尊所。到佛所已。用彼头顶礼世尊足。修敬毕已住立一面。尔时尊者阿难陀白世尊言。云何种于清净善根。云何作曼拏罗。云何归依受持学处。云何合十指掌。恭敬如来成何善业。世尊。云何轮回善根不灭。云何业尽获得涅盘。作如来像云何功德。世尊告言。阿难陀。当于五德而净修持。又说以何等语发于自心发于他心。复令贤圣得心欢喜。善业巍巍所求皆得。身谢命终生善逝天。阿难陀。若有发心为于佛故伸乎供养。作四方曼拏罗。我说彼人当来之世。于北俱卢洲为富贵主。身殁之后生忉利天。阿难陀。若有发心为于佛故伸乎供养。如半月形作曼拏罗。我说彼人当来之世。于东胜身洲为富贵主。身殁之后生夜摩天。阿难陀。若有发心为于佛故伸乎供养。作圆曼拏罗。我说彼人当来之世。于西牛货洲为富贵主。身殁之后生兜率天。阿难陀。若有发心为于佛故伸乎供养。如彼车形作曼拏罗。我说彼人当来之世。于南阎浮洲为富贵主。身殁之后生化乐天。阿难陀。若有归依于佛及以法僧护持净戒。我说彼善根福无量无边。一切声闻及与缘觉。尽涅盘际无能较量。</p>
                      <p>　　尔时世尊告尊者阿难陀。随汝意知彼红莲花柔软无垢。无忧树叶铜色微妙。我舌如彼舒覆面门乃至发际如汝所见。阿难陀。谁以妄语绮语恶口两舌。而能有此如来应正等觉。语唯真实舌乃如是。阿难陀。若有归命合掌顶礼于彼世尊如来应正等觉。作此归依者。彼之有情为我救度。何以故。阿难陀。如来法界而决定故。若有诚心决定合掌礼拜及以布施。阿难陀。又复有人如洗其手及涤诸器。同此少时发利生心。愿彼所有一切众生悉得安乐。阿难陀。我说此人开于福门。闭于恶趣得免三劫。云何三劫。谓刀兵劫疫病劫饥馑劫。阿难陀。又若有人一日持此远离杀生之戒。彼人不生刀兵劫中。若以一诃梨勒布施众僧。彼人不生疫病之劫。若以一盂饮食施于众僧。彼人当得不生饥馑之劫。阿难陀。有三善根无尽无边。处轮回中亦不灭尽当趣涅盘。阿难陀。何等为三。谓于如来而种善根。无尽无边处轮回中。亦不灭尽终趣涅盘。于法于僧而种善根亦无尽无边。处轮回中亦不灭尽。当来必得趣于涅盘。</p>
                      <p>　　尔时世尊以如来功德。谓阿难陀言。而汝见彼南阎浮洲。阿难陀白世尊言。唯然已见。阿难陀。若有族姓男族姓女。以七宝作南阎浮洲如车相形。纵广正等七千由旬。而用布施供养四方众僧。及预流一来不还阿罗汉乃至缘觉等。若有如来应正等觉般涅盘后。用彼泥团作窣堵波。大如阿摩勒果。上安相轮大小如针。覆以伞盖由如枣叶。中安佛像同彼麦粒。下葬舍利如白芥子。我说此福广大而胜于彼。</p>
                      <p>　　阿难陀。南阎浮洲而汝且止。阿难陀。若有族姓男族姓女。以七宝作东胜身洲。四面周匝如半月形。纵广正等八千由旬。布施供养四方众僧。及预流一来不还阿罗汉乃至缘觉等。若有如来应正等觉般涅盘后。用彼泥团作窣堵波。如阿摩勒果。上安相轮大小如针。覆以伞盖由如枣叶。中安佛像同彼麦粒。下葬舍利如白芥子。我说此福广大而胜于彼。</p>
                      <p>　　阿难陀。彼南阎浮洲东胜身洲而汝且止。阿难陀。若有信心族姓男族姓女。以七宝作西牛货洲如圆满月。纵广正等九千由旬。以此布施供养四方众僧。及预流一来不还阿罗汉乃至缘觉。若有如来应正等觉般涅盘后。用彼泥团作窣堵波。如阿摩勒果。相轮如针伞盖如叶。中安佛像同彼麦粒。下葬舍利如白芥子。我说此福而胜于彼。</p>
                      <p>　　阿难陀。彼南阎浮洲。东胜身洲。西牛货洲而汝且止。阿难陀。若有族姓男族姓女以七宝作北俱卢洲。四面方等各十千由旬。以此供养四方众僧。及预流一来不还阿罗汉乃至缘觉。若有如来应正等觉般涅盘后。用彼泥团作窣堵波如阿摩勒果。相轮如针伞盖如叶。中安佛像同彼麦粒。下葬舍利如白芥子。我说此福广大而胜于彼。</p>
                      <p>　　阿难陀。彼四大洲而汝且止。若有族姓男族姓女。以七宝作帝释天主善法之堂。布施供养四方众僧。及于预流一来不还阿罗汉乃至缘觉。若有如来应正等觉般涅盘后。用彼泥团作窣堵波。如阿摩勒果。种种庄严相轮伞盖。作佛形像及葬舍利同前无异。我说此福广大而胜于彼。</p>
                      <p>　　阿难陀。彼之四洲及善法堂而汝且止。阿难陀。若有信心族姓男族姓女。乃至以彼七宝作三千大千世界。布施供养四方众僧。及于四果乃至缘觉。若有如来应正等觉般涅盘后。用彼泥团作窣堵波。如阿摩勒果种种庄严相轮伞盖。安佛形像及葬舍利同前无异。我说此福广大而胜于彼。何以故。阿难陀。如来施戒忍辱精进静虑。及一切智无量无边。乃至十力四智三不共法及四念处。乃至大悲亦无量无边。盖以如来有如是功德故。</p>
                      <p>　　阿难陀。如来应正等觉说是法时。三千大千世界周遍振动。尔时尊者阿难陀白佛言。世尊。今此正法当云何名云何受持。佛告阿难陀。此经名正法甘露鼓。亦名未曾有正法。如是受持。尔时尊者阿难陀。以希有心承佛圣旨。信受奉持顶礼而退。</p>
                      <div class="jw-bottom">
       <li><a href="0785.htm">上一部：乾隆大藏经·宋元入藏诸大小乘经·佛顶放无垢光明入普门观察一切如来心陀罗尼经二卷</A>
      <li><a href="0787.htm">下一部：乾隆大藏经·宋元入藏诸大小乘经·佛说大乘善见变化文殊师利化问法经一卷</a></li></div></div>
     <div class="bottom-bt">乾隆大藏经·宋元入藏诸大小乘经·佛说楼阁正法甘露鼓经</div></body></html>
