<!DOCTYPE HTML PUBLIC"-//W3C//DTD HTML 4.0 Transitional//EN">
<html><head><title>第0083-01部～大方广佛华严经六十卷（第一卷～第十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">大乘华严部·第0083部</div>
<div class="top-center">大方广佛华严经六十卷（第一卷～第十卷）</div>
<div class="top-right">东晋天竺三藏佛驮跋陀罗等译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0083-01-1>大方广佛华严经卷第一</a></div><div class="bm-jbt-left">
<div class="bm-jbtbm"><a href=#j0083-01-2>世间净眼品第一之一</a></div>
</div></div><div class="bm-bt"><div class="bm-jbt"><a href=#j0083-01-3>大方广佛华严经卷第二</a></div><div class="bm-jbt-left">
<div class="bm-jbtbm"><a href=#j0083-01-4>世间净眼品第一之二</a></div>
</div></div><div class="bm-bt"><div class="bm-jbt"><a href=#j0083-01-5>大方广佛华严经卷第三</a></div><div class="bm-jbt-left">
<div class="bm-jbtbm"><a href=#j0083-01-6>卢舍那佛品第二之一</a></div>
</div></div><div class="bm-bt"><div class="bm-jbt"><a href=#j0083-01-7>大方广佛华严经卷第四</a></div><div class="bm-jbt-left">
<div class="bm-jbtbm"><a href=#j0083-01-8>卢舍那佛品第二之二</a></div>
<div class="bm-jbtbm"><a href=#j0083-01-9>如来名号品第三</a></div>
</div></div><div class="bm-bt"><div class="bm-jbt"><a href=#j0083-01-10>大方广佛华严经卷第五</a></div><div class="bm-jbt-left">
<div class="bm-jbtbm"><a href=#j0083-01-11>四谛品第四</a></div>
<div class="bm-jbtbm"><a href=#j0083-01-12>如来光明觉品第五</a></div>
</div></div><div class="bm-bt"><div class="bm-jbt"><a href=#j0083-01-13>大方广佛华严经卷第六</a></div><div class="bm-jbt-left">
<div class="bm-jbtbm"><a href=#j0083-01-14>菩萨明难品第六</a></div>
<div class="bm-jbtbm"><a href=#j0083-01-15>净行品第七</a></div>
<div class="bm-jbtbm"><a href=#j0083-01-16>贤首菩萨品第八之一</a></div>
</div></div><div class="bm-bt"><div class="bm-jbt"><a href=#j0083-01-17>大方广佛华严经卷第七</a></div><div class="bm-jbt-left">
<div class="bm-jbtbm"><a href=#j0083-01-18>贤首菩萨品第八之一</a></div>
</div></div><div class="bm-bt"><div class="bm-jbt"><a href=#j0083-01-19>大方广佛华严经卷第八</a></div><div class="bm-jbt-left">
<div class="bm-jbtbm"><a href=#j0083-01-20>佛升须弥顶品第九</a></div>
<div class="bm-jbtbm"><a href=#j0083-01-21>菩萨云集妙胜殿上说偈品第十</a></div>
<div class="bm-jbtbm"><a href=#j0083-01-22>菩萨十住品第十一</a></div>
<div class="bm-jbtbm"><a href=#j0083-01-23>梵行品第十二</a></div>
</div></div><div class="bm-bt"><div class="bm-jbt"><a href=#j0083-01-24>大方广佛华严经卷第九</a></div><div class="bm-jbt-left">
<div class="bm-jbtbm"><a href=#j0083-01-25>初发心菩萨功德品第十三</a></div>
</div></div><div class="bm-bt"><div class="bm-jbt"><a href=#j0083-01-26>大方广佛华严经卷第十</a></div><div class="bm-jbt-left">
<div class="bm-jbtbm"><a href=#j0083-01-27>明法品第十四</a></div></div></div></div>
<div class="jwzw">
<div class="jwbt-box"><div class="jwbt"><a id=j0083-01-1></a><a href=#MENU-top>大方广佛华严经卷第一</a></div>
<div class="jwbtbm"><a id=j0083-01-2></a><a href=#MENU-top>世间净眼品第一之一</a></div></div>
<p>　　如是我闻。一时佛在摩竭提国寂灭道场。始成正觉。其地金刚具足严净。众宝杂华。以为庄饰。上妙宝轮。圆满清净。无量妙色。种种庄严。犹如大海。宝幢幡盖。光明照耀。妙香华鬘。周匝围绕。七宝罗网。弥覆其上。雨无尽宝。显现自在。诸杂宝树。华叶光茂佛神力故。令此场地广博严净。光明普照。一切奇特。妙宝积聚。无量善根庄严道场。其菩提树。高显殊特。清净琉璃以为其干。妙宝枝条。庄严清净。宝叶垂布犹如重云。杂色宝华间错其间。如意摩尼以为其果。树光普照十方世界。种种现化施作佛事。不可尽极。普现大乘菩萨道教。佛神力故。常出一切众妙之音。赞扬如来无量功德。不可思议师子之座。犹如大海。众妙宝华而为严饰。流光如云。周遍普照无数菩萨大海之藏。大音远震。不可思议如来光明逾摩尼尊。弥覆其上。种种变化施作佛事。一切悉睹无所挂碍。于一念顷一切现化。充满法界。如来妙藏无不遍至。无量众宝庄严宝台。如来处此宝师子座。于一切法成最正觉。了三世法平等智身。普入一切世间之身。妙音遍至一切世界。不可穷尽。犹如虚空。平等法相智慧行处。犹如虚空。等心随顺一切众生。其身遍坐一切道场。悉知一切众生所行。智慧日光照除众冥。悉能显现诸佛国土。普放三世智海光明照净境界。无量光明充满十方。不坏法云遍覆一切。以力无畏。显现无量自在力光。开方便门教化众生。悉能普现一切众会。犹如虚空而无来去。了达一切无有自性。随顺诸法平等之相。一切光明普现三世诸佛所行诸佛世界。犹如大海。不可思议音声语言悉能随顺。</p>
  <p>　　与十佛世界微尘数等大菩萨俱。其名曰普贤菩萨。普德智光菩萨。普明师子菩萨。普胜宝光菩萨。普德海幢菩萨。普慧光照菩萨。普宝华幢菩萨。普胜软音菩萨。普净德焰菩萨。普相光明菩萨。大光海月菩萨。云音海藏菩萨。德宝胜月菩萨。净慧光焰自在王菩萨。超趣华光菩萨。无量智云日光菩萨。大力精进金刚菩萨。香焰光幢菩萨。月德妙音菩萨。光明尊德菩萨。与如是等诸菩萨俱。皆是卢舍那佛。宿世善友。一切成就功德大海。诸波罗蜜周满普照。慧眼清净等观三世。于诸三昧具足明净。辩才大海深广无尽普现诸佛功德光耀。善知一切众生心行如应调伏。以金刚智普照境界。同一法性觉慧广大。甚深智境靡不明达。住于一地。普摄一切诸地功德。无上智愿皆已成满。具足如来深广密教。悉得一切佛所共法。皆同如来行地德力。一切三昧海门皆得自在。于众生海如应示现。随其所行善能建立。善入一切诸法之海。回转总持如来一切功德法海。充满其身。遍游一切佛世界海。出生一切净土愿海。悉得诸佛达未来际方便智慧。一切如来坐道场者。普能往诣礼事供养。悉得一切普贤愿海。于诸众生智身满足。复有佛世界微尘数金刚力士。其名曰坚固光耀力士。日光耀力士。须弥华力士。净云音力士。阿修罗主力士。胜光明力士。树音声力士。师子王力士。淳厚光藏力士。珠髻华光力士。与如是等诸力士俱。已于阿僧祇劫。发大誓愿。侍卫诸佛。佛愿行处皆已具足。无量功德皆已清净。悉行深广三昧境界。无量神力佛所游处。无不遍至。皆悉能行不可思议解脱境界。处一切众其身殊特无能映蔽。随诸众生所应度者。能现其身如应化之。复有佛世界微尘数诸道场神。其名曰净庄严神。宝积光明神。吼音声神。雨众华神。庄严宝光神。善超香神。金色云神。乐华树神。庄严光神。与如是等道场神俱。皆于先佛造立愿行。复与佛世界微尘数诸龙神俱。其名曰摩尼光龙。杂庄严龙。喜宝光龙净身光龙。香庄严龙。宝目光龙。如是一切皆于过去不可思议阿僧祇劫。常为如来庄严法堂。复与佛世界微尘数诸地神俱。其名曰净华光神。善思光明神。杂华庄严神。散宝焰神。随时乐观神。金眼胜神。毛孔散香神。应时和音神。如是一切皆同德本。于过去佛所普修愿行。复与不可思议诸树神俱。其名曰杂华云神。杂种光神。净胜光神。垂庄严神。庄严光神。乐和音神。普胜等神。华果味神。如是一切皆悉成就大喜普照。复与无边药草神俱。其名曰光焰神。栴檀香神。净光神。普称神。普力神。普净神。普光神。爱香神。胜现神。如是一切皆悉成就大悲普照。复与无量诸谷神俱。其名曰胜味神。华净神。善力神。势味神。根果神。净华神。乐净神。净光神。如是一切大喜成就。复与无量诸河神俱。其名曰普流神。胜洄澓神。洪流声神。养水性神。净海光神。普爱神。妙幢神。胜水神。海具光神。如是一切常能精勤利益众生。复与不可思议诸海神俱。其名曰宝胜光明神金刚慧神。普涌浪神。杂华龙胜神。宝华光明神。须弥庄严神。海音声神。如是一切以佛无量功德之海而自充满。复与无量阿僧祇诸火神俱。其名曰炽然光藏神。炽然光轮神。广明耀神。无尽神。杂宝胜神。照除诸冥神。焰云光明神。如是一切悉为众生照除闇冥。复与无量诸风神俱。其名曰无碍照明虚空神。遍超胜神。散须弥神。焰净味神。净除味神。发行大音神。树峰华林神。持世界神。如是一切皆能和合众生令不分散。复与无边虚空神俱。其名曰普光净胜神。无边深广神。起风神。离一切障神。广超神。无对光焰神。无碍力胜神。最上妙音神。示现十方神。如是一切心皆无垢坚固净妙。复与无量主方神俱。其名曰善住神。充满神。无量现光神。光庄严神。普转渐行神。不惑转神。净游虚空神。普行世间神。行甚深神。如是一切皆能善照一切众生。复与无量主夜神俱。其名曰妙光神。净光神。善观众生神。静时坚固神。方便胜具神。生一切树果神。无尽眷属神。主知乐净游戏神。和诤神。净福具神。如是一切于助道法深重爱乐。复与无量主昼神俱。其名曰现宫殿神。善解安立战场神。乐庄严普胜神。喜华香神。普集胜药神。乐见王神。净目高显普胜神。大悲艳光神。光明善照神。普胜垂华神。如是一切皆悉信乐正法庄严。复与无量阿修罗神俱。其名曰罗睺罗王。毗摩质多罗王。睒婆利王。明月王。金刚坚锦王。大智慧力王。胜集天女王。如是一切悉能降伏憍慢放逸。复与无量伽留罗王俱。其名曰大勇猛力王。无畏宝髻王。勇猛净眼王。不退庄严王。持大海光王。持法坚固王。胜根光明王。充满普现王。普游诸方王。普眼等观王。如是一切成就方便广润众生。复与无量紧那罗王俱。其名曰善慧王。善幢王。杂华行王。离爱慢音王。宝树光明王。善爱现王。庄严光王。善华幢王。胜地王。胜慧王。如是一切普于众生精勤劝发能使乐法。复与无量摩睺罗伽王俱。其名曰善慧王。净端严音王。众妙慧聚王。灯幢王。猛光王。师子香熏王。杂璎珞音王。坚固乐明王。如是一切普为众生除诸疑网。复与无量鸠槃荼王俱。其名曰毗楼勒王。善修幢王。足平鲜白王。能除恐怖王。净须弥林王。无量净眼王。无量目门王。如是一切皆悉修习无碍法门。复与无量鬼神王俱。其名曰毗沙门王。大音声王。净地王。大主王焰眼王。坚固眼王。庄严胜军王。大富净身王。须弥力王。如是一切普能勤护一切众生。复与无量月身天子俱。其名曰月天子。曜华天子。胜流庄严天子。乐诸世乐天子。眼光天子。净光天子。普游净光天子。星宿王天子。净觉天子。端严善光天子。如是一切勤以智慧普发众生无上宝心。复与无量日天子俱。其名曰日天子。眼焰光天子。须弥光胜天子。净宝眼天子。勇猛不退天子。妙华鬘光天子。宝觉天子。明眼天子。胜地童天子。普胜光天子。如是一切皆悉成就清净善根。常欲饶益一切众生。复与无量三十三天王俱。其名曰释提桓因天王。普称满天王。髻目天王宝光称天王。乐喜天王。乐念天王。胜音天王。净华天王。如是一切皆悉具足清净善业。能令众生生净妙处。复与无量夜摩天王俱。其名曰善时天王。无尽智天王。妙善化天王。乐乐焰天王。须弥光天王。不思议慧天王。脐轮天王。不思议天王。月姿颜天王。普庄严天王。如是一切皆悉勤修出生欢喜信乐知足。复与无量兜率天王俱。其名曰善喜天王。海乐天王。胜德天王。百光明天王。善眼天王。宝山月天王。超勇月天王。金刚善曜天王。乐超天王。如是一切皆悉成就念佛三昧。复与不可思议化乐天王俱。其名曰善化天王。净光天王。最上云音天王。妙色庄严天王。乐智慧天王。华光月天王。照方天王。如是一切皆悉成就寂静法门调伏众生。复与无量他化自在天王俱。其名曰自在转天王。善眼天王。杂宝冠天王。精进慧天王。众华音天王。乐光明天王。寂静处天王。杂色轮天王。智慧妙光天王。大力光天王。如是一切普皆勤修自在正法。复与不可思议大梵天俱。其名曰尸弃大梵。智光大梵。善光大梵。普音大梵。随世音大梵。寂静方便妙光大梵。净眼光大梵。柔软音大梵。如是一切悉具大慈度脱众生。照除热恼清凉柔软。复与无量光音天子俱。其名曰乐光天子。净光天子。大音天子。乐净音天子。善思音天子。解脱音天子。深妙音天子。无垢光天子。最高净光天子。如是一切安住喜光寂静法门。复与阿僧祇遍净天俱。其名曰净智王天。现胜天。寂胜天。须弥时天。念净眼天。无上爱光天。世慧音天。智慧炽然天。乐法化心天。化高天。如是一切常令众生安住广乐。复与无量果实天子俱。其名曰法华光天。净坚固天。慧光天。智慧王天。普门慧眼天。不转爱天。无垢静光天。净曜天。如是一切皆悉善住寂静意门。复与摩醯首罗天等无量净居天俱。其名曰善光天。大主天。大称光天。功德净眼天。大智慧光天。不动光音天。善施眼天。乐大乘天。普音声天。乐称光天。如是一切已修无相平等法界。悉在如来大众海数。于一切众生悉行平等。无量妙色皆已成就。于十力中能善安住。处一切众而不倾动。随所至方无能坏者。如来所乘常现在前。离烦恼障其心清净。诸结使山皆已摧灭。睹佛姿颜无量妙色光明普照。所以者何。如来往昔。于无量劫行菩萨道时。以四摄法善摄众生。于诸如来集诸善根。种种因缘。方便教化立如来道。深植无量如来善根。皆令安立一切智道。逮得无量功德势力。皆悉成就如来愿海。菩萨所行具足清净。各随本行皆得出要。悉由如来光明照故。乘解脱力入如来海。于佛法门悉得自在。</p>
  <p>　　善海摩醯首罗天。于法界虚空寂静方便光明法门。而得自在。大自在称光明天。于一切法普游法门。而得自在。功德净眼天。于一切法不生不灭方便法门。而得自在。大慧光天。于一切法方便智海游光法门。而得自在。静光音天。于一切禅无量喜乐普起法门。而得自在。施善眼天。于转痴畏游静法门。而得自在。不思议天。于无量境界入不起法门。而得自在。乐大乘天。于一切法不来不去无所依住法门。而得自在。普杂音天。于佛境界寂静法门。而得自在。乐称光天。于无量境界法门。而得自在。尔时善光海大自在天。以如来神力故。观察一切自在天众。以偈颂曰。</p>
  <p>　　无尽平等妙法界　　悉皆充满如来身<br>
  　　无取无起永寂灭　　为一切归故出世<br>
  　　诸佛法王出世间　　能立无上正教法<br>
  　　如来境界无边际　　世间自在称无上<br>
  　　佛难思议无伦匹　　相好光明照十方<br>
  　　大圣世尊正教道　　犹如净眼观明珠<br>
  　　一切世间众生类　　不能思议佛功德<br>
  　　消灭一切愚痴闇　　超升无上智慧台<br>
  　　如来功德难思议　　众生见者烦恼灭<br>
  　　得见不动自在尊　　能生无量悦乐心<br>
  　　众生大海痴蔽心　　为现寂静微妙法<br>
  　　能然无上智慧灯　　是则方便真净眼<br>
  　　如来清净妙色身　　悉能显现遍十方<br>
  　　此身非有无所依　　如是见佛真实观<br>
  　　如来音声无挂碍　　应受化者无不闻<br>
  　　湛然不动无往返　　是名善慧乐法门<br>
  　　一切十方无边佛　　寂静法门天人主<br>
  　　如来光明靡不照　　是庄严幢妙法门<br>
  　　佛于无边诸劫海　　常求正觉悟众生<br>
  　　无量方便化一切　　清净广称如是见</p>
  <p>　　复有乐业光明天王。于观一切众生诸根法云法门而得自在。净坚固天。于一切佛妙色方便念观法门而得自在。乐乐天王。于一毛孔见不思议诸佛国土境界法门而得自在。普门慧眼天。于入普门观察法界法门而得自在。不转爱天于转一切众生处处受生法门而得自在。善慧光天。于入一切世间境界不可思议法门而得自在。无垢净光天。于一切众生一切法中出要法门而得自在。无垢光天。于受化者能使入佛境界法门而得自在。尔时乐业光明天王。承佛神力。观察一切果实天众。以偈颂曰。</p>
  <p>　　一切佛境界　　甚深难思议<br>
  　　诸余众生类　　莫能测量者<br>
  　　如来善开导　　无量诸群生<br>
  　　能令悉愿乐　　志求无上道<br>
  　　佛以神通力　　住世普开化<br>
  　　一切众生类　　各随其所闻<br>
  　　痴惑障永除　　慧命净无秽<br>
  　　能睹诸如来　　众妙净法海<br>
  　　诸法真实相　　寂灭无所依<br>
  　　如来方便力　　能为众生现<br>
  　　如来于诸法　　无性无所依<br>
  　　而能现众像　　显相犹明灯<br>
  　　以诸缘譬谕　　方便随所乐<br>
  　　为现诸如来　　智慧神通力<br>
  　　因悟各异门　　无量难思议<br>
  　　为建正法幢　　令入功德海<br>
  　　如来神通力　　能于一毛孔<br>
  　　各为众演说　　无上寂灭法<br>
  　　一一诸如来　　各为其眷属<br>
  　　显法无量门　　功德之大海<br>
  　　皆悉师子吼　　演说诸佛法<br>
  　　是则大智尊　　无上方便力<br>
  　　十方诸佛土　　一切群生类<br>
  　　悉能为彼现　　如来之正法<br>
  　　如来未曾有　　去来之异相<br>
  　　皆令彼欢喜　　不退慧境界<br>
  　　如来为众生　　普现业报相<br>
  　　犹若日光照　　众像靡不现<br>
  　　又为彼众生　　演说寂灭法<br>
  　　令彼见真实　　甚深智慧处<br>
  　　如来自观察　　甚深微妙义<br>
  　　随彼众生根　　普雨甘露法<br>
  　　为开诸法门　　无量难思议<br>
  　　悉归入寂灭　　平等真实观<br>
  　　无数无量劫　　广修习大悲<br>
  　　逮成等正觉　　度脱群生类<br>
  　　普雨甘露法　　随器皆充满<br>
  　　如龙兴庆云　　等雨于一切</p>
  <p>　　复有净智天王。于观察众生善根法门而得自在。显妙天王。于一切有觉照法门而得自在。胜妙天王。于总持辩才法门而得自在。普灯天王。于乐佛出世解脱法门而得自在。智焰天王。于一切众生甚深法中能生欢喜法门而得自在。乐化天王。于化菩萨功德周备入无尽法门而得自在。踊化天王。于普观无量苦恼众生慈悲智满法门而得自在。尔时净智天王。承佛神力。普观遍净天众。以偈颂曰。</p>
  <p>　　诸佛正法无障碍　　周满十方无量界<br>
  　　现佛境界难思议　　离垢法门无量海<br>
  　　如来处世无所依　　法身清净无起灭<br>
  　　而能照现无量土　　一切悉见天中天<br>
  　　无量劫海修方便　　光明普照十方界<br>
  　　清净法界如如住　　寂灭微妙最无上<br>
  　　众生愚痴瞽心目　　无眼轮回生死中<br>
  　　如来导以清净道　　开示无上最胜门<br>
  　　如来所乘无上道　　一切众生莫能思<br>
  　　佛现一切妙色门　　善念乐观净眼见<br>
  　　佛说微妙总持门　　如一切刹微尘等<br>
  　　调伏一切众生故　　清净慧眼能照见<br>
  　　如来出世甚难值　　无量亿劫时一遇<br>
  　　离诸难处适众会　　唯佛世尊能应时<br>
  　　一切众生难思议　　佛能悉现净妙法<br>
  　　睹见如来无量德　　犹如明照见众像<br>
  　　三世诸佛所得法　　教化众生难思议<br>
  　　悉观念此功德已　　乐法踊跃大欢喜<br>
  　　众生没在烦恼海　　愚痴邪浊大恐怖<br>
  　　佛以慈悲究竟度　　见净境界如天幢<br>
  　　佛放无量大光明　　一一光明无量佛<br>
  　　无数方便皆悉现　　化度一切众生类</p>
  <p>　　复有爱乐天子。于寂静爱乐灭众生苦法门而得自在。妙杂光天。于诸众生心净离垢广修德海法门而得自在。自在音天。于一切众生一劫所修功德于一念中出生法门而得自在。胜念智天。于世间生住灭种种清净功德法门而得自在。净乐音天。于一切菩萨在兜率宫广说供养法门而得自在。善思音天。于一劫中说诸地义以一念顷悉能受说法门而得自在。解脱光音天。于庄严道场法门而得自在。甚深音天。于无尽神足诸功德海法门而得自在。离垢称天。于一切佛诸功德海境界法门而得自在。出净光天。于过去诸佛愿力所持欢喜功德力藏法门而得自在。尔时光音天子。承佛神力。遍观光音天众。以偈颂曰。</p>
  <p>　　我忆如来过去行　　我行供养亦忆念<br>
  　　如本所修清净喜　　佛光明故今悉见<br>
  　　如来无垢庄严身　　增长众生清净心<br>
  　　安住慈悲喜舍中　　是名庄严净法门<br>
  　　如来广大方便法　　无量劫海所修集<br>
  　　彼生灭法如如相　　法主音声方便门<br>
  　　如来神力遍十方　　普照无量诸佛刹<br>
  　　十方诸佛皆悉现　　胜念方便灭愚痴<br>
  　　无量刹海尘数佛　　供养恭敬生欢喜<br>
  　　故能断除群生闇　　是名妙音胜境界<br>
  　　无量劫海甚弥旷　　说方便地无伦匹<br>
  　　所演妙法无穷尽　　心方便门得自在<br>
  　　如来无量自在力　　于念念中普示现<br>
  　　降神成道权无量　　是则名为妙法门<br>
  　　佛持深广无与等　　神足示现不可量<br>
  　　能令诸根悉清净　　得住甚深微妙地<br>
  　　如来智慧无边际　　行净无比无挂碍<br>
  　　普见一切两足尊　　无上离垢称方便<br>
  　　于过去世菩萨时　　供养无量诸佛海<br>
  　　立大誓愿难思议　　是故逮得无上智</p>
  <p>　　复有尸弃大梵天。于照现诸法入不思议法门而得自在。智光明梵。于一切禅等观寂静善住法门而得自在。智光心梵。于照诸法不可思议入方便法门而得自在。普音云梵。于一切佛妙音声海平等度入法门而得自在。应时音梵。于摄伏众生最胜法门而得自在。寂静光梵。于一切刹能起安住分别诸法法门而得自在。喜光梵。于无量方便化众生法门而得自在。坚固梵。于诸法净相住寂行法门而得自在。乐目光梵。于一切有无来无去无所依止勇猛法门而得自在。柔软音梵。于无尽法随行普照法门而得自在。尔时尸弃大梵。承佛神力。遍观一切诸大梵众。以偈颂曰。</p>
  <p>　　佛身清净常寂然　　普照十方诸世界<br>
  　　寂灭无相无照现　　见佛身相如浮云<br>
  　　一切众生莫能测　　如来法身禅境界<br>
  　　无量方便难思议　　是智慧光照法门<br>
  　　一佛刹尘诸法海　　一音演说悉无余<br>
  　　此辩尘劫演不尽　　是名光照心法门<br>
  　　如来妙音深满足　　众生随类悉得解<br>
  　　一切皆谓同其语　　梵音普至最无上<br>
  　　十方三世佛所得　　一切菩萨方便行<br>
  　　悉于如来身中现　　而于佛身无分别<br>
  　　佛身如空不可尽　　无相无碍普示现<br>
  　　所可应现如幻化　　神变净音靡不周<br>
  　　佛身无边如虚空　　智光净音亦如是<br>
  　　佛于诸法无障碍　　犹如月光照一切<br>
  　　法王安住妙法堂　　法身光明无不照<br>
  　　法性如实无异相　　是名乐音海法门</p>
  <p>　　复有自在天王。于教化无量众生藏法门而得自在。善眼光天。令诸众生得最上乐法门而得自在。杂宝冠天。于解众生无量性欲方便法门而得自在。精进善慧天。于众生分别义法门而得自在。勇妙杂音天。于诸众生慈念观察法门而得自在。光明乐幢天。于诸众生超出魔事法门而得自在。净境界天。于诸众生念化法门而得自在。杂色轮天。于念充满十方诸佛法门而得自在。智华妙光天。于佛功德自在觉悟充满念随顺法门而得自在。大力光天。于离世间境界法门而得自在。尔时自在天王。承佛神力。遍观一切自在天众。以偈颂曰。</p>
  <p>　　如来法身等法界　　普应众生悉对现<br>
  　　如来法王化众生　　随顺诸法悉调伏<br>
  　　世间一切上妙乐　　圣寂灭乐为最胜<br>
  　　无垢妙法如来室　　清净胜眼如实见<br>
  　　如来普照诸世间　　疑地枯林降法雨<br>
  　　众生蒙润疑网除　　是宝冠幢妙法门<br>
  　　如来所演一妙音　　广大法海说无余<br>
  　　佛以一音遍十方　　是名胜勇善法门<br>
  　　一切十方诸佛土　　入佛一毛犹不满<br>
  　　佛以大慈如虚空　　是名清净慧法门<br>
  　　一切众生慢高山　　佛以十力碎无余<br>
  　　佛慈光明照十方　　是名光幢妙法门<br>
  　　得睹如来灭痴惑　　净见智慧悉充满<br>
  　　永离恶趣诸恐怖　　是名寂境妙法门<br>
  　　如来毛孔悉放光　　随其所应得闻法<br>
  　　普导众生至善趣　　是名善幢妙法门<br>
  　　一切十方诸佛事　　此众一切悉得见<br>
  　　如来法界满虚空　　是名净华胜法门<br>
  　　无量劫海诸佛国　　皆是最胜慧境界<br>
  　　如来于此无高心　　是大力幢妙法门</p>
  <p>　　复有善化天王。于一切法分别化法门而得自在。静光时天。于观一切有及我真实法门而得自在。化力光天。于诸众生离痴智慧满足法门而得自在。难胜天于诸佛音声发起一切欢喜勇猛法门而得自在念光天。于一切佛相好功德具足无尽法门而得自在。踊云音天。于净智慧次第忆念过去无量劫法门而得自在。净光胜天。于一切众生长养种种功德智慧法门而得自在。乐光髻天。于一切空界结跏趺坐无碍法门而得自在。乐智慧天。于一切方便境界无尽力法门而得自在。华光髻天。于诸众生业行苦乐等观法门而得自在。尔时善化天王。承佛神力。遍观化乐天众。以偈颂曰。</p>
  <p>　　法身于世难思议　　如来普现应众生<br>
  　　缘性无造非真实　　行业庄严现世间<br>
  　　方便求佛无所有　　揽之十方不可得<br>
  　　法身示现无真实　　出生自在如是见<br>
  　　无量劫海修诸行　　断除众生愚痴冥<br>
  　　如来智慧甚清净　　是名佛慧除痴力<br>
  　　一切世界妙音声　　悉无能及如来音<br>
  　　一音远震遍十方　　是名胜音妙法门<br>
  　　一切众生诸功德　　不及如来一相福<br>
  　　佛德如空无边际　　是名生光妙法门<br>
  　　三世无量劫中事　　世界成败种种相<br>
  　　于一毛孔悉能现　　是名清净无上智<br>
  　　求空边际犹可得　　佛一毛孔无涯限<br>
  　　佛德如是不思议　　是名如来净知见<br>
  　　佛于先世无量劫　　具满一切波罗蜜<br>
  　　勤修精进无厌怠　　是名乐见净法门<br>
  　　行业因缘难思议　　佛为众生说无余<br>
  　　普现诸法净无秽　　是名无上深法门<br>
  　　观见如来一毛孔　　一切众生悉入中<br>
  　　众生亦无往来想　　是名诸方照法门</p>
<div class="jwbt-box"><div class="jwbt"><a id=j0083-01-3></a><a href=#MENU-top>大方广佛华严经卷第二</a></div>
<div class="jwbtbm"><a id=j0083-01-4></a><a href=#MENU-top>世间净眼品第一之二</a></div></div>
<p>　　复有兜率天王。于成就诸佛转法轮法门而得自在。乐宝髻天。于虚空界净光法门而得自在。胜幢天。于广愿海入诸众生寂静法门而得自在。百光明天。于一切法无量无相观行法门而得自在。超踊月天。于佛境界超踊觉力法门而得自在。胜眼光天。于喜修集不可沮坏菩提心法门而得自在。宿庄严天。于诸十方佛调伏众生方便法门而得自在。乐静妙天。于无边心海念念回向随器普现法门而得自在。尔时兜率天王。承佛神力。遍观兜率天众。以偈颂曰。</p>
  <p>　　如来普周等法界　　为垢众生出现世<br>
  　　随诸所欲为说法　　是名无上胜法王<br>
  　　如来宿世无量行　　清净愿海具足满<br>
  　　一切诸法悉周备　　是名方便胜功德<br>
  　　如来法身不思议　　法界法性辩亦然<br>
  　　光明普照一切法　　寂静诸法皆悉现<br>
  　　众生痴闇结业障　　高心放逸驰境界<br>
  　　如来为说寂灭法　　欢喜善乐悉能见<br>
  　　一切世间最上归　　救护群生除众苦<br>
  　　众生乐观无上尊　　犹如满月显高山<br>
  　　诸佛境界不思议　　一切法界亦如是<br>
  　　于诸法力悉究竟　　定慧方便皆成就<br>
  　　清净境界功德海　　一切众生有缘者<br>
  　　闻佛功德发菩提　　消除尘垢成最胜<br>
  　　如世界海微尘数　　诸佛子等悉来集<br>
  　　供养如来听受法　　悉睹法幢方便王</p>
  <p>　　复有夜摩天王。于诸众生离忧回向善根法门而得自在。悦乐光天。于诸境界法门而得自在。无尽慧天。于离诸患具大慈悲法门而得自在。净庄严天。于分别诸根法门而得自在。持须弥天。于无量总持照明法门而得自在。不思议慧天。于诸境界业行真实不思议法门而得自在。脐轮天。于转法轮调伏众生法门而得自在。不思议光天。于众生界胜眼普观法门而得自在。月姿颜天。于诸法实普现法门而得自在。普音遍观天。于诸天众所应施作心净法门而得自在。尔时夜摩天王。承佛神力。遍观夜摩天众。以偈颂曰。</p>
  <p>　　佛于无量大劫海　　生死烦恼永已尽<br>
  　　能教众生清净道　　佛为一切智慧灯<br>
  　　如来法身甚弥旷　　周遍十方无涯际<br>
  　　智慧光明方便力　　寂灭禅乐亦无边<br>
  　　生老病死忧悲苦　　毒害逼切恼众生<br>
  　　为斯等类起慈悲　　以无尽智示菩提<br>
  　　如来智慧随顺觉　　了达三世无障碍<br>
  　　一切善行悉了知　　是名乐化明法门<br>
  　　无量总持无边际　　如来辩海无穷尽<br>
  　　能转清净妙法轮　　是名须弥总持门<br>
  　　无上大圣一妙身　　应化周满一切世<br>
  　　悉现一切众生前　　是名善光胜境界<br>
  　　众生一见如来身　　悉能断除众烦恼<br>
  　　远离一切诸魔事　　是名清净妙境界<br>
  　　佛于一切大众海　　处此众会悉遍照<br>
  　　普为众生雨法雨　　是名普音称法门</p>
  <p>　　复有释提桓因。于三世佛出兴住灭决定大智念喜法门。而得自在。普称满天。于众生色如来色身诸功德力清净法门。而得自在。慈眼天。于平等慈云荫覆法门。而得自在。宝光称天。于众光色具足念佛普势法门。而得自在。乐喜髻天。于观众生业报法门。而得自在。乐念净天。于诸佛国具净法门。而得自在。须弥胜音天。于观世间生灭法门。而得自在。念智慧天。于起当来菩萨诸行化众生因超念法门。而得自在。净华光天。于一切天娱乐法门。而得自在。慧日眼天。于诸天处教化流通善根法门。而得自在。尔时释提桓因。承佛神力。遍观三十三天众。以偈颂曰。</p>
  <p>　　若念一切三世佛　　广能观察佛境界<br>
  　　诸佛国土成败事　　以佛神力皆悉见<br>
  　　佛身清净满十方　　妙色无比应一切<br>
  　　光明照耀最殊特　　具足广称如是见<br>
  　　本修方便大慈海　　充满一切诸众生<br>
  　　悉能调伏一切众　　开清净眼见无极<br>
  　　念佛功德无量故　　得生广大欢喜心<br>
  　　世间无与如来等　　离垢称王住法门<br>
  　　清净业海满众生　　一切悉见无有余<br>
  　　种种因起深广福　　如是善见犹满月<br>
  　　诸佛充满遍十方　　一切众生无不见<br>
  　　既得见已悉调伏　　皆得无上方便念<br>
  　　如来智身明净眼　　周遍一切十方刹<br>
  　　悉令众生皆睹见　　妙音宣化无不解<br>
  　　佛一毛孔现众行　　佛子见已具修习<br>
  　　具足成就无量德　　如是善慧犹满月<br>
  　　一切众生得悦乐　　皆因如来神力生<br>
  　　如来无量功德故　　是名无垢杂华门<br>
  　　若能须臾念如来　　乃至一念功德力<br>
  　　永得远离众恶趣　　智慧日光灭痴闇</p>
  <p>　　复有日光天子。于照十方诸众生身尽未来际正住庄严法门。而得自在。眼焰光天。于照诸色无上智海法门。而得自在。须弥光天。于起众生转胜清净功德法门。而得自在。净宝月天。于乐度一切苦行法门。而得自在。勇猛不退天。于无障碍普照法门。而得自在。妙华光天。于净日光照众生身法门。而得自在。胜光天。于光照世间积集功德法门。而得自在。宝髻天。于众宝海现种种色境界法门。而得自在。明眼天。于一切趣开清净眼观法界藏法门。而得自在。胜地天。于诸众生净乘法门。而得自在。尔时日光天子。承佛神力。遍观日天子众。以偈颂曰。</p>
  <p>　　佛慧光明无边际　　普照十方无量土<br>
  　　令一切众面睹佛　　种种方便化众生<br>
  　　众生大海广无量　　悉能具足知其心<br>
  　　开发众生智慧海　　善胜光明如是见<br>
  　　如来普为出兴世　　遍照十方悉无余<br>
  　　如来法身无等等　　以无上智演说法<br>
  　　无数劫海诸有中　　难行苦行为众生<br>
  　　是故净光如虚空　　妙身显现犹满月<br>
  　　佛演妙音无障碍　　周遍十方悉无余<br>
  　　分别广演一切法　　因缘方便具足说<br>
  　　放大光明不思议　　十方世界悉明净<br>
  　　令人欢喜发道意　　是名庄严胜法门<br>
  　　一切世间诸光明　　不及佛身一毛光<br>
  　　佛光微妙难思议　　最胜能现此神变<br>
  　　一切诸佛法如是　　各坐十方道树下<br>
  　　为众分别道非道　　清净妙眼如是见<br>
  　　痴冥众生盲无目　　为斯苦类开净眼<br>
  　　为彼示现智慧灯　　得见如来清净身<br>
  　　方便自在无倒惑　　悉应堪受一切供<br>
  　　渐教开示解脱道　　是名净眼方便地<br>
  　　于一法门说无边　　无数劫中广敷演<br>
  　　分别深远清净义　　是名周遍妙法门</p>
  <p>　　复有月天子。于调伏众生普照法界法门。而得自在。耀华天。于普观摄一切诸法境界法门。而得自在。胜光庄严天。于诸众生心海境界皆悉令转法门。而得自在。杂乐世间天。于能生一切不可思议爱乐法门。而得自在。眼光天。于令众生实见法门。而得自在。现净光天。于大慈悲救护一切苦恼众生法门。而得自在。普游静光天。于无痴净月法门。而得自在。妙庄严天。于观诸法如幻如化空无法门。而得自在。净菩提天。于善解一切业行所起法门。而得自在。大光焰天。于灭诸天疑照度法门。而得自在。尔时月天子。承佛神力。遍观月天子众。以偈颂曰。</p>
  <p>　　普于众生放大光　　十方国土见如来<br>
  　　照除一切愚痴闇　　明了不可思议法<br>
  　　佛界无边不可尽　　无量劫中集功德<br>
  　　种种方便妙法门　　调伏一切众生类<br>
  　　如来智慧甚深远　　知他无量诸心海<br>
  　　随顺为转净法轮　　令生无量欢喜心<br>
  　　众生远离贤圣乐　　没在世间无量苦<br>
  　　佛与斯等清净法　　心得悦乐安隐住<br>
  　　如来普放大光明　　分别世间诸法相<br>
  　　罪福报应不败亡　　清净光天如是见<br>
  　　佛是一切众生地　　能持无量善果报<br>
  　　悉令众生离邪道　　善能安立方便地<br>
  　　大慈悲云靡不覆　　佛身难思等众生<br>
  　　普雨法雨润一切　　是佛第一上方便<br>
  　　一切有无性如空　　佛是众生大光明<br>
  　　常勤方便利一切　　最胜清净如是见</p>
  <p>　　复有持国乾闼婆王。于摄一切众生娱乐方便法门。而得自在。乐树光乾闼婆。于佛功德庄严法门。而得自在。起净眼乾闼婆。于众生离忧喜法门。而得自在。华树乾闼婆。于灭结使法门。而得自在。乐游行乾闼婆。于调伏希望法门。而得自在。妙眼乾闼婆。于一切乐喜光藏正住法门。而得自在。师子幢乾闼婆。于一切方雨宝法门。而得自在。宝光解脱乾闼婆。于现一切妙身广智法门。而得自在。金刚树乾闼婆。于长养诸树喜光法门。而得自在。现诸庄严乾闼婆。于一切佛诸境界行悉令众生受乐法门。而得自在。尔时持国乾闼婆王。承佛神力。遍观乾闼婆众。以偈颂曰。</p>
  <p>　　如来境界无量门　　一切众生莫能思<br>
  　　世尊清净如虚空　　开示众生见正道<br>
  　　如来无量功德海　　一一毛孔悉得见<br>
  　　能令一切随意乐　　清净悦乐如是见<br>
  　　众生无量忧苦海　　佛能除灭悉无余<br>
  　　佛以大慈多方便　　能开众生清净眼<br>
  　　诸佛刹海满十方　　如来光明悉遍照<br>
  　　能除众生烦恼垢　　演说甚深清净法<br>
  　　佛于无量诸劫海　　方便广修净国土<br>
  　　以一切智无上音　　安慰无边众生类<br>
  　　乐见如来普清净　　众生悉得无尽乐<br>
  　　随顺能起解脱因　　得解脱冠心欢喜<br>
  　　愚痴障盖甚坚固　　众生轮转生死海<br>
  　　如来示现广大法　　演说清净建法幢<br>
  　　一切众生无量门　　如来为现种种形<br>
  　　多方便门照众生　　爱音如来如是现<br>
  　　如来方便无边际　　善逝具足广开现<br>
  　　入最胜道方便行　　金刚树下成正觉<br>
  　　以无量劫为一念　　佛力能现亦不积<br>
  　　能与众生一切乐　　是名乐见方便门</p>
  <p>　　复有毗楼勒鸠槃荼王。于能灭一切斗诤法门。而得自在。长灯照光鸠槃荼。于一切行现前法门。而得自在。善修幢鸠槃荼。于专正诸趣法门。而得自在。饶益诸行鸠槃荼。于善恶平等清净法门。而得自在。除恐怖鸠槃荼。于一切众生无畏安隐庄严法门。而得自在。净娑罗林。鸠槃荼于除灭。无量众生爱海炽然法门。而得自在。起须弥鸠槃荼。于一切趣照明云法门。而得自在。常勤鸠槃荼。于普照法门。而得自在。无量净眼鸠槃荼。于起不退转大慈藏法门。而得自在。无量门鸠槃荼。于起一切趣所作法门。而得自在。尔时毗楼勒鸠槃荼王。承佛神力。遍观鸠槃荼众。以偈颂曰。</p>
  <p>　　如来忍力成满足　　无量劫行为众生<br>
  　　离放逸慢诸烦恼　　故佛身净照十方<br>
  　　昔行菩萨诸行海　　调伏十方无量众<br>
  　　种种方便起慈门　　令众生得一切智<br>
  　　如来智慧济群生　　悉分别知众生心<br>
  　　无量自在调众生　　一切见者皆欢喜<br>
  　　佛神力境难思议　　于当来世一切劫<br>
  　　转实法轮犹虚空　　无量众生得净眼<br>
  　　众生痴垢翳心目　　如来照除见正道<br>
  　　救济永离无量苦　　令无恐怖得净智<br>
  　　众生没在爱苦海　　如来智照灭无余<br>
  　　离欲无垢见佛身　　犹如宝树悉清净<br>
  　　佛身普应无不见　　种种方便化众生<br>
  　　音如雷震雨法雨　　是名山王慧法门<br>
  　　佛光无垢最清净　　照除众生痴冥山<br>
  　　显现如来无量德　　无痴方便见佛身<br>
  　　无量劫修大悲门　　悉与众生自在乐<br>
  　　种种方便灭众苦　　离垢清净如华敷<br>
  　　最胜现身悉周遍　　于十方界无去来<br>
  　　自觉大圣一切现　　是无量门佛能见</p>
  <p>　　复有毗楼波叉龙王。于一切龙趣中除灭炽然恐怖救济法门。而得自在。海龙王。于一念中能转一切不可思议龙身法门。而得自在。云乐妙幢龙。于一切有趣转清净轮闻声法门。而得自在。须弥普幢龙。于一切众生示大功德海法门。而得自在。德叉伽龙。于离恐怖清净法门。而得自在。无量步龙。于示现一切众生无量云超度无量劫住寿法门。而得自在。焰眼善住龙。于安立一切世界分别无量佛法示现方便法门。而得自在。离垢势色龙。于一切众生离垢欢喜知足入方便法门。而得自在。普行广圣龙。于一切善恶音声具满平等观法门。而得自在。阿那婆达多龙王。于大悲云荫覆一切众生离苦法门。而得自在。尔时毗楼波叉龙王。承佛神力。遍观龙众。以偈颂曰。</p>
  <p>　　观见一切最胜法　　救济十方群生类<br>
  　　恶趣众生常轮转　　以大悲力能济拔<br>
  　　随诸众生所乐色　　佛一毛孔皆悉现<br>
  　　神足境界无有量　　佛功德海清净现<br>
  　　最胜妙法无限量　　譬如大海深无底<br>
  　　随其所乐令得闻　　妙声柔软发雷音<br>
  　　一切众生嗔恚心　　荫盖障覆愚痴海<br>
  　　如来无上大慈悲　　以神足力度脱之<br>
  　　于如来身一毛孔　　众生功德皆悉现<br>
  　　入深无量功德海　　须弥山幢功德现<br>
  　　众生种种恐怖苦　　法王智光悉救济<br>
  　　最胜毛孔演妙音　　无量众生开净眼<br>
  　　十方三世诸如来　　于佛身中现色像<br>
  　　无量劫中净佛土　　是名无上大龙地<br>
  　　佛一毛中皆悉现　　无量神变庄严土<br>
  　　佛与眷属围绕坐　　为众生说微妙法<br>
  　　佛为菩萨求道时　　恭敬供养诸佛海<br>
  　　种种无量方便门　　度脱一切众生海<br>
  　　如来演说正法时　　充满一切众生乐<br>
  　　佛音能起欢悦心　　普令众生得法喜</p>
  <p>　　复有毗沙门夜叉王。于平等观方便离一切恶饶益众生法门。而得自在。音主夜叉。于一切普胜法门。而得自在。持地夜叉。于能除夺众生精气长养一切生气法门。而得自在。一切主夜叉。于观一切圣功德法门。而得自在。胜眼神足夜叉。于观一切众生智慧法门。而得自在。坚固金刚眼夜叉。于与一切众生安乐法门。而得自在。护命夜叉。于持力救济法门。而得自在。能破须弥山夜叉。于起随顺佛力法门。而得自在。尔时毗沙门夜叉王。承佛神力。遍观夜叉众。以偈颂曰。</p>
  <p>　　众生罪垢甚深重　　于百千劫不见佛<br>
  　　轮转生死受众苦　　为度是等佛兴世<br>
  　　佛为救济一切故　　悉现十方众生前<br>
  　　拔济诸趣众苦轮　　因缘音主最方便<br>
  　　众生重罪恶业障　　佛以方便悉除灭<br>
  　　安立众生正法中　　是名离痴方便见<br>
  　　佛昔无量劫行时　　赞叹十方一切佛<br>
  　　故有高远大名称　　皆悉普闻十方国<br>
  　　佛慧无边等虚空　　如来法身不思议<br>
  　　故能显现照十方　　明净眼王妙法门<br>
  　　一切众生入邪径　　佛示正道难思议<br>
  　　见诸众生堪受化　　种种方便令调伏<br>
  　　一切众生诸功德　　不及如来一光福<br>
  　　佛智慧海不可议　　是名宝王如是见<br>
  　　无量劫数难思议　　佛于是中修十力<br>
  　　是故世尊力具足　　一切世间无能坏</p>
  <p>　　复有金刚眼照力士。于示现如来无量色像法门。而得自在。离垢日踊力士。于诸佛无量色法门。而得自在。须弥华光力士。于离垢自在种种现法门。而得自在。净云音力士。于如来无边净音不可量法门。而得自在。阿修罗主力士。于一切示现种种法门。而得自在。金刚光乐力士。于入一切佛法无余法门。而得自在。雷音力士。于能举一切诸天法门。而得自在。师子端严王力士。于如来功德广照法门。而得自在。胜光明力士。于除灭众生恶心安立佛境法门。而得自在。珠髻华光力士。于菩萨示现一切世间雨宝法门。而得自在。尔时金刚眼照力士。承佛神力。遍观力士众。以偈颂曰。</p>
  <p>　　普为三界一切众　　于诸法中为法王<br>
  　　具足无量众妙色　　悉照十方无不明<br>
  　　佛身一切诸毛孔　　普放光明不可议<br>
  　　映蔽一切日光明　　遍照十方靡不周<br>
  　　如来大圣自在力　　充满一切诸法界<br>
  　　法身示现无涯际　　悉现一切众生前<br>
  　　佛音清净甚深妙　　普震十方诸世界<br>
  　　柔软微妙和雅音　　灭众生垢愿满足<br>
  　　十方三界诸宫殿　　最胜悉现于彼坐<br>
  　　一一佛所无量众　　导师处中为说法<br>
  　　法海无量无有边　　众方便门悉入中<br>
  　　分别一切诸法界　　最胜示现无穷尽<br>
  　　众生大海无边际　　最胜净眼能度脱<br>
  　　如来光明照众生　　一切普见大导师<br>
  　　悉皆恭敬兴供养　　无量尘海国土佛<br>
  　　功德无量如虚空　　一切悉见大导师<br>
  　　如来神力不可坏　　一切佛土皆悉现<br>
  　　如来安坐净道场　　一切众生现前见<br>
  　　光明普照如云兴　　众妙庄严光圆满<br>
  　　普照一切诸法界　　示现诸佛深妙法</p>
  <p>　　是时普贤菩萨。成就不可思议方便法门海。能入如来无量功德海。所谓出生究竟净诸佛土调伏众生法门。诣诸佛所能起一切具足功德法门。菩萨诸地愿行法门。普门示现法界尘数身云法门。持诸佛土不可思议方便轮法门。一切众中自在显现无量无边菩萨境界法门。于一念中知三世劫生灭法门。分别显现一切菩萨诸根境界海法门。其身自在充满无量无边法界法门。一切菩萨种种方便广分别法入一切智方便法门。尔时普贤菩萨。遍观一切大众。以偈颂曰。</p>
  <p>　　最胜严净　　无数佛土　　无量净色<br>
  　　甚深功德　　真净离垢　　佛子充满<br>
  　　常闻妙法　　不思议音　　见佛处此<br>
  　　师子座上　　一切尘中　　亦复如是<br>
  　　而如来身　　亦不往彼　　普现佛土<br>
  　　功德境界　　悉入无量　　诸地方便<br>
  　　佛示一切　　诸菩萨行　　说诸方便<br>
  　　不可思议　　令诸佛子　　入净法界<br>
  　　离垢净眼　　住深法性　　十方无量<br>
  　　无有边际　　微尘数等　　诸化佛身<br>
  　　教导无量　　众生等类　　一切十方<br>
  　　如来刹土　　世尊皆悉　　为平等护<br>
  　　佛于方便　　悉已清净　　调伏众生<br>
  　　令除垢秽　　一切尘数　　诸佛国土<br>
  　　如来示现　　无量自在　　梵音和雅<br>
  　　遍诸道场　　演畅最胜　　菩萨本行<br>
  　　一切三世　　所有劫数　　于念念中<br>
  　　悉见无余　　观彼生灭　　如实法相<br>
  　　不可思议　　世护能见　　无量大众<br>
  　　数不可尽　　如来真子　　欲观佛地<br>
  　　一切法门　　无量无边　　非诸佛子<br>
  　　所有境界　　离垢如来　　犹如虚空<br>
  　　清净无著　　等真法性　　现化无量<br>
  　　不可穷尽　　悉坐道树　　成等正觉<br>
  　　佛以一言　　说一切地　　一切法相<br>
  　　皆悉穷尽　　无量方便　　一一门中<br>
  　　演畅诸法　　亦悉无余</p>
  <p>　　尔时于佛师子之座。一切妙华摩尼宝轮高台楼观庄严具中。一一各出一佛世界微尘数等大菩萨众。其名曰海慧超越菩萨。无量师子吼菩萨。众宝光幢菩萨。智日超慧菩萨。不思议功德智称菩萨。方便寂静妙华髻菩萨。金光焰菩萨。法界普音菩萨。净云月幢菩萨。善超净光菩萨。如是等一一佛世界微尘数等大菩萨众。设诸供养散众妙华充满虚空。烧诸杂香气过腾云。普现一切众宝圆光。又放无量净日光明。作众妓乐诸微妙音。杂种宝树枝叶华实一切光明犹若云起雨无量宝。如是一一菩萨所供养具。各与一佛世界微尘数等。一一供具复与一佛世界微尘数等。皆大欢喜。供养世尊绕百千匝已。随其所应供养大众。犹如云雨而无断绝。随所出方。化作宝莲华藏师子之座。恭敬向佛结跏趺坐。彼菩萨等。悉得无量清净法海普明法门。于佛境界无所障碍。悉入一切辩才法海。又得不可思议照明法门。正住如来普门境界。三世智地皆已得入。具足成就大力法爱。无量功德清净圆满。常行法界毕竟空性。悉已具足供养诸佛。尔时一切海慧自在智明王菩萨。以偈颂曰。</p>
  <p>　　佛觉诸法　　平等真实　　无有障碍<br>
  　　净如虚空　　普悉照明　　十方世界<br>
  　　处一切众　　最胜殊特　　自然正觉<br>
  　　无量无边　　充满十方　　众生境界<br>
  　　一切悉坐　　菩提树王　　诸众生主<br>
  　　皆悉围绕　　佛有如是　　自在神力<br>
  　　于一念顷　　现无量身　　普令众生<br>
  　　灭除垢秽　　如来境界　　无有边际<br>
  　　无量劫海　　具足修行　　如来处在<br>
  　　一切有海　　种种方便　　调伏众生<br>
  　　皆悉受行　　最胜正法　　众会离垢<br>
  　　普得清净　　一切观佛　　深乐无厌<br>
  　　最胜妙相　　庄严具足　　处莲华藏<br>
  　　宝师子座　　一切众宝　　诸庄严具<br>
  　　皆出无量　　微妙香熏　　杂色华鬘<br>
  　　悬布虚空　　佛处如是　　宝师子座<br>
  　　无量众宝　　流出妙光　　晖焰清净<br>
  　　十方明耀　　如来安住　　庄严楼观<br>
  　　演出清净　　微密梵音　　宣畅最胜<br>
  　　无上正法　　闻者欢喜　　得净妙道<br>
  　　金刚承座　　安峙坚固　　如意藏宝<br>
  　　以为庄严　　宝髻菩萨　　常守护之<br>
  　　世尊于此　　普现照明　　天尊处在<br>
  　　宝师子座　　遍照三世　　一切导师<br>
  　　无量化佛　　遍满十方　　阐扬如来<br>
  　　无尽法藏</p>
  <p>　　尔时佛神力故。莲华藏庄严世界海。六种十八相震动。所谓。动。遍动。等遍动起。遍起。等遍起觉。遍觉。等遍觉。震。遍震。等遍震。吼。遍吼。等遍吼。涌。遍涌。等遍涌。又令一切世界诸王。各雨不可思议诸供养具。供养如来大众海会。所谓雨一切香华云。众妙宝云。杂宝莲华云。无量色宝曼陀罗云。解脱宝云。碎末栴檀香云。清净柔软声云。宝网日云。各随其力雨众供养。如是等一一世界诸王。设不可思议诸供养云。普供一切如来大众。如此世界设众供养。一切十方诸佛国土亦复如是。此世界中佛坐道场。世界诸王各随所乐境界三昧诸方便门。欢喜厌离通达诸方勇猛之法。如来境界神力所入。诸佛无量法海之门。皆已得度。如此世界。十方一切世界亦复如是。</p>
<div class="jwbt-box"><div class="jwbt"><a id=j0083-01-5></a><a href=#MENU-top>大方广佛华严经卷第三</a></div>
<div class="jwbtbm"><a id=j0083-01-6></a><a href=#MENU-top>卢舍那佛品第二之一</a></div></div>
<p>　　尔时诸菩萨众。及一切世界诸王。咸作是念。何等是一切诸佛地。佛境界。佛持。佛行。佛力。佛无畏。佛三昧。佛自在。佛胜法。示现菩提。佛眼耳鼻舌身意诸根。佛光明音声。佛智海。世界海。众生海。法界方便海。佛海。波罗蜜海。法门海。化身海。佛名号海。佛寿量海。一切菩萨所修行海。发大乘心。出生诸波罗蜜愿智慧藏。唯愿如来慈悲方便。发起我心令得开解。时诸菩萨神力故。一切供养具中。出自然音而说偈言。</p>
  <p>　　如来无量旷劫行　　自然正觉出世间<br>
  　　于当来世无量劫　　身应一切如大云<br>
  　　断众生疑永无余　　出生胜力得解脱<br>
  　　灭除世间无量苦　　令一切得正觉乐<br>
  　　无量刹尘诸菩萨　　一心合掌观最胜<br>
  　　随彼所愿诸境界　　断除疑惑开法门<br>
  　　何等一切诸佛地　　大圣境界佛诸持<br>
  　　佛无上智力无畏　　愿为佛子平等现<br>
  　　无量如实诸三昧　　诸清净行深妙法<br>
  　　大圣神力无有边　　兴大雷云雨众生<br>
  　　悉入法王如实趣　　于最胜境不退转<br>
  　　及无量佛诸功德　　愿起慈悲悉令见<br>
  　　如来眼根无限量　　耳鼻舌身亦如是<br>
  　　佛意如实难思议　　愿令众生悉知见<br>
  　　佛国土海众生海　　诸法界海调伏海<br>
  　　佛海无量无边际　　愿令佛子平等见<br>
  　　波罗蜜海不思议　　无上方便法门海<br>
  　　无量无边法门海　　愿在道场具足说</p>
  <p>　　尔时世尊。知诸菩萨心之所念。即于面门及一一齿间。各放佛世界尘数光明。所谓宝幢照光明。法界妙音庄严光明。生乐垂云光明。佛十种力严净道场光明。一切宝焰云光明。清净无碍充满法界光明。能成一切世界光明。净宝金刚日幢光明。往诣菩萨大众光明。演出诸佛语轮光明。如是等一一光明。各有佛世界尘数光明。以为眷属。一一光明。照十佛土微尘等刹。彼诸菩萨见此光已。得睹莲华藏庄严世界海。佛神力故。于光明中而说偈言。</p>
  <p>　　无量劫海修功德　　供养十方一切佛<br>
  　　教化无边众生海　　卢舍那佛成正觉<br>
  　　放大光明照十方　　诸毛孔出化身云<br>
  　　随众生器而开化　　令得方便清净道<br>
  　　佛于往古生死中　　调伏一切诸群生<br>
  　　于一念中悉解脱　　世雄无量得自在<br>
  　　深心净信普庄严　　往修满足波罗蜜<br>
  　　与诸刹海尘数等　　坚固安住一切力<br>
  　　出微妙音遍十方　　具足实智满众心<br>
  　　无量方便化众生　　是师子吼寂静法<br>
  　　人尊如是德无量　　应诣供养听受法<br>
  　　如佛刹等微尘数　　最胜诸子诣如来<br>
  　　各雨一切供养具　　一心恭敬观导师<br>
  　　如来所说一语中　　演出无边契经海<br>
  　　于一切众雨甘露　　恭敬往诣两足尊<br>
  　　三世诸佛无上愿　　大圣道场分别说<br>
  　　亦非集在一念中　　宜速时诣觐最胜<br>
  　　卢舍那佛大智海　　光明普照无有量<br>
  　　如实观察真谛法　　普照一切诸法门</p>
  <p>　　尔时莲华藏庄严世界海东。次有世界海。名净莲华胜光庄严。中有佛刹。名众宝金刚藏。佛号法水觉虚空法王。于彼如来大众海中。有菩萨名观胜法妙清净王。为佛光明所开发已。与世界海尘数菩萨眷属围绕来向佛所。充满十方一切虚空。兴十种宝色光明华云。悉皆弥覆充满虚空。十种妙宝须弥山云。十种日轮云。十种宝华云。十种妙宝楼阁藏云。十种华树云。十种妙香现众色云。十种一切妙音声云。如是一切悉皆弥覆充满虚空。来诣佛所供养恭敬礼拜已。在于东方杂华光藏师子座上。结跏趺坐。此世界海南。次有世界海。名众宝月光庄严藏。中有佛刹。名无量光严。佛号普智光胜须弥山王。于彼如来大众海中。有菩萨名清净海慧。为佛光明所开发已。与世界海尘数菩萨眷属围绕来向佛所。兴十种一切妙庄严藏众宝王云。悉皆弥覆充满虚空。十种普庄严宝王云。十种妙宝藏炽然照明叹佛功德宝王云。十种妙音充满赞叹宝王云。十种菩提树庄严道场宝王云。十种普门光明佛变化宝王云。十种不坏众光明示现宝王云。十种香灯照一切刹充满宝王云。十种不可思议佛刹如来宫殿普现宝王云。十种杂宝三世诸佛法身光明宝王云。悉皆弥覆充满虚空。来诣佛所恭敬供养礼拜已。在于南方青色莲华师子座上。结跏趺坐。此世界海西。次有世界海。名宝光乐。中有佛刹。名一切胜观。佛号香光王功德宝庄严。于彼如来大众海中。有菩萨名香焰平等庄严月光。为佛光明所开发已。与世界海尘数菩萨眷属围绕来向佛所。兴十种一切杂宝香华楼阁云。悉皆弥覆充满虚空。十种一切色宝王庄严楼阁云。十种一切宝幢香焰楼阁云。十种一切解脱庄严楼阁云。十种一切宝华鬘云。十种一切宝鬘庄严宝楼阁云。十种一切普光明藏照一切庄严楼阁云。十种一切宝庄严无量庄严悉现楼阁云。十种普满庄严楼阁云。十种无量华乐云。悉皆弥覆充满虚空。来诣佛所供养恭敬礼拜已。在于西方金色杂宝庄严莲华藏化师子座上。结跏趺坐。此世界海北。次有世界海。名琉璃宝光充满藏。中有佛刹。名化青莲华庄严。佛号无量智慧音王。于彼如来大众海中。有菩萨名师子光庄严。为佛光明所开发已。与世界海尘数菩萨眷属围绕来向佛所。兴十种一切香云。悉皆弥覆充满虚空。十种一切青色华云。十种一切妙宝树云。十种一切诸杂华云。十种一切宝庄严云。十种一切宝雷音云。十种一切妙音声云。如是一切悉皆弥覆充满虚空。来诣佛所供养恭敬礼拜已。在于北方大灯变化师子座上。结跏趺坐。此世界海东南方。次有世界海。名阎浮檀玻璃色幢。中有佛刹。名宝庄严藏。佛号一切法灯无所怖畏。于彼如来大众海中。有菩萨名无尽胜灯功德法藏。为佛光明所开发已。与世界海尘数菩萨眷属围绕。来向佛所。兴十种无量色莲华藏师子座云。悉皆弥覆充满虚空。十种师子座云。十种一切庄严具庄严师子座云。十种灯明师子座云。十种能出十方一切众宝师子座云。十种一切香鬘师子座云。十种一切诸佛庄严示现师子座云。十种一切宝台栏楯庄严师子座云。十种一切宝树庄严师子座云。十种日庄严师子座云。皆悉弥覆充满虚空。来诣佛所供养恭敬礼拜已。在东南方夜光幢宝藏师子座上。结跏趺坐。此世界海西南方。次有世界海。名普照庄严。中有佛刹。名香胜离垢光明。佛号一切众生普欢喜王。于彼如来大众海中。有菩萨名普智光明慧灯。为佛光明所开发已。与世界海尘数菩萨眷属围绕来向佛所。兴十种如意宝王云。悉皆弥覆充满虚空。十种青色宝云。十种一切香云。十种一切幡云。十种一切妙色庄严云。悉皆弥覆充满虚空。来诣佛所供养恭敬礼拜已。在西南方众宝师子座上。结跏趺坐。此世界海西北方。次有世界海。名善光照。中有佛刹名意入。佛号普门智慧意入明净音。于彼如来大众海中。有菩萨名无量华照垂髻。为佛光明所开发已。与世界海尘数菩萨眷属围绕来向佛所。兴十种一切杂宝轮盖云。悉皆弥覆充满虚空。十种华盖云。十种解脱盖云。十种宝王盖云。十种杂宝盖云。十种普宝盖云。十种琉璃宝王盖云。十种一切香盖云。悉皆弥覆充满虚空。来诣佛所供养恭敬礼拜已。在西北方众善光明幢师子座上。结跏趺坐。此世界海东北方。次有世界海。名宝照光明藏。中有佛刹。名香庄严乐胜藏。佛号无量功德海。于彼如来大众海中。有菩萨名无尽清净光明王。为佛光明所开发已与世界海尘数菩萨眷属围绕来向佛所。兴十种一切宝光轮云。悉皆弥覆充满虚空。十种光轮云。十种华云。十种如来变化轮云。十种一切佛境界轮云。十种一切功德宝云。十种一切众生乐不可尽示现云。十种一切诸佛所愿示现云。悉皆弥覆充满虚空。来诣佛所供养恭敬礼拜已。在东北方清净光明不可尽师子座上。结跏趺坐。</p>
  <p>　　此世界海下方。次有世界海。名莲华妙香胜藏。中有佛刹。名宝师子光。佛号明照法界。于彼如来大众海中。有菩萨名光照分别法界。为佛光明所开发已。与世界海尘数菩萨眷属围绕来向佛所。兴十种一切宝光明云。悉皆弥覆充满虚空。十种一切香光明云。十种诸佛师子吼云。十种一切佛刹功德庄严云。十种一切华楼阁云。十种一切座庄严云。悉皆弥覆充满虚空。来诣佛所。在于下方宝藏师子座上。结跏趺坐。此世界海上方。次有世界海。名杂宝光海庄严。中有佛刹名乐行清净。佛号无碍功德称离闇光王。于彼如来大众海中。有菩萨名无障碍力精进慧。为佛光明所开发已。与世界海尘数菩萨眷属围绕来向佛所。兴十种一切无量妙色宝照云。悉皆弥覆充满虚空。十种无量光普照云。十种一切庄严照明云。十种香焰云十种一切庄严云。十种佛光焰云。十种宝树华焰云。十种一切宝树坚固光明云。十种一切胜光明云。十种一切菩萨所行示现云。十种一切解脱光明云。悉皆弥覆充满虚空。来诣佛所供养恭敬礼拜已。在于上方妙音胜莲华藏师子座上。结跏趺坐。如是等十亿佛刹尘数世界海中。有十亿佛刹微尘数等大菩萨来。一一菩萨各将一佛世界尘数菩萨。以为眷属。一一菩萨各兴一佛世界微尘数等妙庄严云。悉皆弥覆充满虚空。随所来方结跏趺坐。</p>
  <p>　　彼诸菩萨次第坐已。一切毛孔各出十佛世界微尘数等一切妙宝净光明云。一一光中各出十佛世界微尘数菩萨。一一菩萨一切法界方便海充满一切微尘数道。一一尘中有十佛世界尘数佛刹。一一佛刹中三世诸佛皆悉显现。念念中于一一世界。各化一佛刹尘数众生。以梦自在示现法门教化。一切诸天化生法门教化。一切菩萨行处音声法门教化。震动一切佛刹建立诸佛法门教化。一切愿海法门教化。一切众生言辞入佛音声法门教化。一切佛法云雨法门教化。法界自在光明法门教化。建立一切大众海于普贤菩萨法门教化。以如是等一切法门。随其所乐而教化之。于一念顷。能灭一切世界中各如须弥山尘数众生诸恶道苦。各如须弥山尘数众生令离邪定立正定聚。各如须弥山尘数众生令立声闻缘觉之地。各如须弥山尘数众生立无上道。各如须弥山尘数众生立一切不可尽功德智慧地。各如须弥山尘数众生令立卢舍那佛愿性海中。尔时诸菩萨光明中。以偈颂言。</p>
  <p>　　一切光明出妙音　　说诸菩萨具足行<br>
  　　佛子功德悉成满　　普遍一切十方界<br>
  　　无量劫海修行道　　欲令众生离苦故<br>
  　　不自计己生死苦　　佛子善入大方便<br>
  　　无量无边无有余　　穷尽一切大海劫<br>
  　　遍行一切诸法门　　善说微妙寂静法<br>
  　　一切三世佛所愿　　皆得清净具足满<br>
  　　佛子饶益诸众生　　能自具行清净道<br>
  　　皆能往诣诸佛所　　清净法身照十方<br>
  　　佛子智海无边底　　普观诸法寂灭相<br>
  　　一光明中有无量　　无上大慈难思议<br>
  　　清净慧眼照诸法　　此是佛子妙境界<br>
  　　一毛悉受诸佛刹　　又能震动诸国土<br>
  　　能令众生无怖想　　是名清净方便地<br>
  　　一一尘中无量身　　复现无量庄严刹<br>
  　　于一念中皆悉见　　是无障碍净法门<br>
  　　三世所有一切劫　　于一念中能悉现<br>
  　　犹如幻化无所有　　是名诸佛无碍法<br>
  　　普贤诸行皆具足　　能令众生悉清净<br>
  　　诸佛子具自在法　　一一毛孔师子吼</p>
  <p>　　尔时世尊。欲令一切菩萨大众。知佛无量无边境界自在法门故。放眉间白毫相一切宝色灯明云光。名一切菩萨慧光观察照十方藏。此光遍照一切佛刹。于一念中。皆悉普照一切法界。于一切世界。雨一切佛诸大愿云。显现普贤菩萨。示大众已。还从足下相轮中入。于彼复有大莲华生。以众宝为茎。一切宝王为庄严藏。其叶遍覆一切法界。一切宝香庄严其须。阎浮檀金以为其台。此华生已。如来眉间有一大菩萨出。名曰一切诸法胜音。与世界。海尘数菩萨众俱。敬绕世尊无量匝已。退坐莲华台上。眷属菩萨坐莲华须。一切诸法胜音菩萨成就无量法界欢喜。随顺诸佛境界深智。度不可思议佛海光明。悉能往诣一切佛所。尔时一切诸法胜音菩萨。以偈颂曰。</p>
  <p>　　佛身充满诸法界　　普现一切众生前<br>
  　　应受化器悉充满　　佛故处此菩提树<br>
  　　一切佛刹微尘等　　尔所佛坐一毛孔<br>
  　　皆有无量菩萨众　　各为具说普贤行<br>
  　　无量刹海处一毛　　悉坐菩提莲华座<br>
  　　遍满一切诸法界　　一切毛孔自在现</p>
  <p>　　尔时师子焰光奋迅音菩萨。以偈颂曰。</p>
  <p>　　卢舍那如来　　转清净法轮<br>
  　　一切法方便　　如来云普覆<br>
  　　十方国土中　　一切世界海<br>
  　　佛愿力自在　　普现转法轮<br>
  　　一切佛土中　　无量大众海<br>
  　　言号各不同　　而转净法轮<br>
  　　卢舍那佛神力故　　一切刹中转法轮<br>
  　　普贤菩萨愿音声　　遍满一切世界海<br>
  　　法身充满一切刹　　普雨一切诸法雨<br>
  　　法相不生亦不灭　　悉照一切诸世间<br>
  　　无量无数亿劫中　　一切佛刹微尘道<br>
  　　卢舍那佛妙音声　　具足演说本所行<br>
  　　一切佛刹微尘数　　大光明网照十方<br>
  　　一一光中有诸佛　　以无上道化众生<br>
  　　法身坚固不可坏　　充满一切诸法界<br>
  　　普能示现诸色身　　随应化导诸群生<br>
  　　三世无量诸佛刹　　其中一切诸导师<br>
  　　一切音声及名字　　普见诸佛力自在<br>
  　　过去未来及现在　　如是一切诸导师<br>
  　　彼圣能令一切闻　　不可思议正法轮</p>
  <p>　　如此四天下道场上见佛神力一切菩萨大众云集。一切世界海中亦复如是。</p>
  <p>　　尔时普贤菩萨。于如来前。坐莲华藏师子之座。即入一切如来净藏三昧正受。普照一切法界诸如来身无所障碍。离垢满足犹如虚空。普贤菩萨。于此世界三昧正受。尽法界虚空界等一切佛刹亦复如是。普贤菩萨。入是三昧已。十方世界海诸佛悉现。彼诸如来各各赞言。善哉善哉。善男子。汝乃能入此三昧正受。是皆卢舍那佛本愿力故。又汝于诸佛所清净行愿力故。所谓转一切诸佛法轮故。开一切如来智慧海故。尽度一切诸法方便及十方海悉无余故。除一切众生烦恼得清净故。能到一切诸佛国土无障碍故。入一切诸佛境界无碍故。一切诸佛普门功德满足故。入一切法方便深乐一切智故。方便观察一切世间法故。知一切众生诸根海故。</p>
  <p>　　尔时一切诸佛。与普贤菩萨入一切智力。与入无量无边法界智。与能诣三世诸佛所智。与一切世界海成坏智。与入无量众生界智。与佛甚深法门智。与一切不坏三昧住智。与入一切菩萨诸根海智。与一切众生语言海转法轮辞辩智。与一身遍满一切世界智。与一切诸佛音声智。何以故。以得此三昧法故。</p>
  <p>　　尔时十方诸佛各申右手。摩普贤菩萨顶。尔时一切菩萨。见十方诸佛各申右手摩普贤菩萨顶已。彼诸菩萨。一心恭敬观察普贤菩萨。即时同声以偈颂曰。</p>
  <p>　　于诸佛所修善法　　满足一切大愿力<br>
  　　出生清净妙法身　　如实平等同虚空<br>
  　　一切诸佛国土中　　普贤菩萨常依住<br>
  　　十方世界无不见　　无量功德智慧海<br>
  　　悉见十方一切佛　　清净身行功德海<br>
  　　能于一一微尘道　　普皆示现一切刹<br>
  　　一切十方佛世界　　无量微尘诸劫数<br>
  　　常见普贤真佛子　　无量三昧方便行<br>
  　　法身充满诸法界　　一切十方佛国土<br>
  　　遍游一切众生海　　安住深妙清净法<br>
  　　永度无量诸法界　　离众烦恼不可坏<br>
  　　其身周遍满虚空　　广说无量诸佛法<br>
  　　一切功德海中生　　普放光明如大云<br>
  　　坚固众生清净行　　微妙音说佛境界<br>
  　　无量无数大劫中　　修习普贤甚深行<br>
  　　无量无边诸法云　　雷震演说胜法界<br>
  　　一切佛土如实性　　十力修集净庄严<br>
  　　普入一切众生海　　如应为说清净法<br>
  　　无量无边大众海　　一心恭敬观普贤<br>
  　　无量深广智慧海　　愿转清净妙法轮</p>
  <p>　　尔时普贤菩萨。承佛神力。观察一切诸世界海。一切众生海。法界业海。一切众生欲乐诸根海。一切三世诸佛海已。普告菩萨大众海言。佛子。诸佛一切世界海成败清净智。不可思议一切众生界起智。观察法界智。一切如来自在智。清净愿转法轮智。力无所畏不共法智。光明赞叹音声智。三种教化众生智。无量三昧法门不坏智。如来种种自在智。如是等一切皆不可思议。我当承佛神力具足演说。欲令一切众生入佛智海。</p>
  <p>　　尔时普贤菩萨。从彼三昧起。从世界微尘等三昧起。念念中不坏方便智一切三世三昧起。时彼一切诸菩萨众。一一皆得世界尘数诸三昧。世界尘数方便法海。方便辩海。诸行愿海。如此会菩萨所得功德。一切世界海。一切如来众海。诸菩萨众所得功德亦复如是。是时一切世界六种震动。一切众生安隐悦乐。一切众宝种种庄严。一切如来大众海中。雨十种宝王云。所谓胜金色幢宝王云。佛光明照宝王云。金莲华宝王云。菩萨辩才光明宝王云。一切妙音众宝王云。庄严佛土道场宝王云。一切菩萨无量功德光明轮妙音宝王云。一切如来毛孔及诸光明。以偈颂曰。</p>
  <p>　　普贤悉在　　一切佛刹　　坐宝莲华<br>
  　　师子座上　　如是示现　　遍一切界<br>
  　　普入无量　　无边诸行　　悉能示现<br>
  　　无量种身　　变化充满　　十方世界<br>
  　　妙音和雅　　说法无碍　　一切三昧<br>
  　　方便自在　　一切佛土　　诸如来所<br>
  　　一切三昧　　皆得自在　　悉能了知<br>
  　　最胜境界　　示现普贤　　无量自在<br>
  　　如一切土　　诸如来前　　一切刹尘<br>
  　　诸世界中　　普贤自在　　亦复如是<br>
  　　尽卢舍那　　本愿底故　　普贤身相<br>
  　　犹如虚空　　依于如如　　不依佛国<br>
  　　现身无量　　普应众生　　随群萌类<br>
  　　为现化故　　一切世界　　无量佛土<br>
  　　悉能示现　　入诸法门　　普贤菩萨<br>
  　　具足净愿　　如是等比　　无量自在<br>
  　　一切众海　　无量无边　　各于佛土<br>
  　　示现清净　　如是一切　　身中悉现<br>
  　　随其起灭　　一念悉知</p>
  <p>　　尔时普贤菩萨。欲令大众重欢喜故。以偈颂曰。</p>
  <p>　　诸佛深智功德海　　充满无量无边刹<br>
  　　方便随众所应见　　卢舍那佛转法轮<br>
  　　不可思议佛刹海　　于无量劫令清净<br>
  　　最胜导师照一切　　悉能调伏众生海<br>
  　　众生大海难可测　　诸佛境界不思议<br>
  　　众生乐恶着诸有　　不能了知无上道<br>
  　　功德法海长养心　　常能亲近善知识<br>
  　　恒为诸佛所护念　　是等能度得上智<br>
  　　离诸谄曲心清净　　广大慈悲无边际<br>
  　　深心净信无厌足　　彼闻是法喜无量<br>
  　　普贤菩萨诸地愿　　安谛善住能顺行<br>
  　　游心法界如虚空　　是人乃知佛境界<br>
  　　一切菩萨得善利　　能见自在最胜尊<br>
  　　非余境界之所知　　普贤方便皆得入<br>
  　　无量无边诸众生　　一切如来所护念<br>
  　　于一切处转法轮　　卢舍那佛境界力<br>
  　　一切刹土及诸佛　　在我身内无所碍<br>
  　　我于一切毛孔中　　现佛境界谛观察<br>
  　　普贤菩萨所愿行　　无量无边悉具足<br>
  　　普眼境界清净身　　我今演说仁谛听</p>
  <p>　　尔时普贤菩萨。告诸菩萨言。佛子。世界海有十种事。去来今佛之所演说。所谓说世界海。起具因缘世界海。住世界海。形世界海。体世界海。庄严世界海。清净世界海。如来出世世界海。劫世界海。坏方便世界海。诸佛子世界海。有如是等十种事为首。乃至有世界海尘数种事。诸佛子当知。一切世界海。有世界海尘数因缘具故成。已成今成当成。所谓如来神力故。法应如是故。众生行业故。一切菩萨应得无上道故。普贤菩萨善根故。菩萨严净佛土愿行解脱自在故。如来无上善根依果故。普贤菩萨自在愿力故。如是等世界海尘数因缘具故。一切世界海成。尔时普贤菩萨。以偈颂曰。</p>
  <p>　　佛智境界　　不可思议　　自在善住<br>
  　　悉皆如是　　无量无边　　诸世界海<br>
  　　卢舍那佛　　悉能严净　　如应化度<br>
  　　一切菩萨　　无量愿海　　皆悉清净<br>
  　　十方佛土　　一切众生　　以不思议<br>
  　　而觉悟之　　一切菩萨　　无量自在<br>
  　　度一切智　　方便法门　　出生一切<br>
  　　无量愿海　　起诸世界　　犹如虚空<br>
  　　普行一切　　菩萨善行　　入佛境界<br>
  　　无量无边　　悉能严净　　十方佛刹<br>
  　　一一佛土　　无量劫行　　众生心境<br>
  　　不可思议　　业能悉起　　一切刹海<br>
  　　众生垢秽　　国不清净　　行业无量<br>
  　　世界不同　　诸佛刹海　　净庄严藏<br>
  　　离垢杂宝　　以为校饰　　长养无垢<br>
  　　弘誓愿海　　佛子能净　　无数国土<br>
  　　若有菩萨　　修普贤行　　常能履行<br>
  　　清净法界　　当知是等　　功德如佛<br>
  　　能出无量　　如来刹海　　于一念中<br>
  　　悉遍十方　　能现一切　　菩萨所行<br>
  　　甚深清净　　犹如虚空　　等空界者<br>
  　　自在如是　　一切道场　　诸如来前<br>
  　　坐宝莲华　　现众妙色　　于其身内<br>
  　　容一切刹　　又一念中　　示现三世<br>
  　　入巧方便　　起诸刹海　　于三世国<br>
  　　示现成佛　　卢舍那佛　　此土清净<br>
  　　众宝成就　　无有边际</p>
  <p>　　尔时普贤菩萨。告诸菩萨言。佛子。一一世界海所依住。如世界微尘数。所谓依一切庄严住。或依虚空住。或依一切宝住。或依佛光明住。或依幻业住。或依摩诃那伽金刚力士掌中住。或依普贤菩萨愿力住。是时普贤菩萨。以偈颂曰。</p>
  <p>　　无量无边佛刹海　　离垢妙宝以庄严<br>
  　　摩尼宝王清净照　　最胜威神靡不见<br>
  　　清净刹海住虚空　　宝王妙藏光普照<br>
  　　畅发无量微妙音　　宣扬佛道靡不欣<br>
  　　种种华光善喜乐　　如意宝珠为庄严<br>
  　　无量光网弥覆上　　种种香云遍充满<br>
  　　无量无边妙莲华　　青琉璃宝以为台<br>
  　　清净国土甚奇妙　　一切诸佛庄严故<br>
  　　或有诸佛清净土　　以佛威神得安住<br>
  　　见离垢净众妙宝　　无量菩萨悉充满<br>
  　　或有诸佛清净土　　金刚力士掌中住<br>
  　　十力世雄卢舍那　　常为一切转法轮<br>
  　　或依宝树平正住　　依香焰云亦如是<br>
  　　有依水轮住坚固　　或依金刚海座住<br>
  　　有住金刚胜妙幢　　种种宝华弥覆上<br>
  　　无量自在一切处　　卢舍那佛令众见<br>
  　　众杂异色长光明　　普流一切佛世界<br>
  　　悉见种种庄严藏　　离垢微妙甚清净<br>
  　　彼以一切愿海力　　无量种种所依住<br>
  　　诸如来云悉充满　　常依清净虚空住<br>
  　　或有佛刹处上方　　依净菩萨天冠住<br>
  　　彼现无量佛自在　　佛子妙音净业化<br>
  　　诸法界等佛国土　　譬如电光亦如幻<br>
  　　绀琉璃宝广清净　　悉从离垢净业起<br>
  　　普现种种庄严藏　　依止虚空静安住<br>
  　　行业境界不可议　　佛令众生普得见<br>
  　　一切尘等诸佛刹　　普贤菩萨一念起<br>
  　　无量劫行化众生　　充满法界现自在<br>
  　　一一微尘中　　佛国海安住<br>
  　　佛云遍护念　　弥纶覆一切<br>
  　　于一微尘中　　佛现自在力<br>
  　　一切微尘中　　神变亦如是<br>
  　　诸佛及神力　　卢舍那示现</p>
  <p>　　尔时普贤菩萨。告诸菩萨言。佛子。诸世界海有种种形。或方或圆。或非方圆。或如水洄澓。或复如华形。或种种众生形者。尔时普贤菩萨。以偈颂曰。</p>
  <p>　　刹海无有量　　殊形异庄严<br>
  　　十方世界海　　见诸杂种相<br>
  　　或圆或四方　　或复非方圆<br>
  　　三维及八隅　　状若摩尼宝<br>
  　　一切诸业海　　种种别异故<br>
  　　有如金刚掌　　庄严坦平正<br>
  　　炼真金色　　清净妙形　　入于无量<br>
  　　正法之门　　诸佛刹海　　种种之藏<br>
  　　犹如大云　　悬处虚空　　彼宝轮地<br>
  　　妙净分明　　卢舍那佛　　光明悉照<br>
  　　诸佛国土　　起由心业　　无量种形<br>
  　　而以庄严　　彼国一切　　各各自在<br>
  　　如来刹海　　现无量相　　或有净秽<br>
  　　苦乐不同　。</p>
  <p>　　法常流转　　变现如是　　一切业海<br>
  　　不可思议　　一毛孔中　　无量佛刹<br>
  　　庄严清净　　旷然安住　　彼一切处<br>
  　　卢舍那佛　　于众海中　　演说正法<br>
  　　于一尘内　　微细国土　　一切尘等<br>
  　　悉于中住　　一切世界　　有种种形<br>
  　　悉于其中　　转尊法轮　　是弘誓愿<br>
  　　自在之力　　一一尘中　　现一切刹<br>
  　　譬如幻化　　亦如虚空　　诸心业力<br>
  　　之所庄严　　一一尘中　　众生数等<br>
  　　诸化佛云　　神力自在　　于微尘中<br>
  　　善住佛刹　　卢舍那佛　　现法如是</p>
  <p>　　尔时普贤菩萨。告诸菩萨言。佛子。诸世界海有种种体。悉应当知。所谓一切宝庄严体。或一宝体。或金刚坚固地体。或众香体。或日珠轮体。尔时普贤菩萨。以偈颂曰。</p>
  <p>　　或有世界海　　众宝所合成<br>
  　　坚固不可坏　　安住宝莲华<br>
  　　或胜光明起　　清净晖焰照<br>
  　　众妙庄严刹　　依止虚空住<br>
  　　或有光明刹　　依止光明住<br>
  　　光明云庄严　　诸菩萨宫殿<br>
  　　或有佛刹海　　犹如电光住<br>
  　　言取不可得　　斯由愿力起<br>
  　　或有摩尼宝　　日光明藏照<br>
  　　贯真珠轮地　　菩萨悉充满<br>
  　　或有宝焰刹　　光明云荫覆<br>
  　　一切宝庄严　　悉皆有变化<br>
  　　或有众相体　　微妙相庄严<br>
  　　间错杂宝冠　　一切佛所化<br>
  　　心海业所起　　国土随乐住<br>
  　　谕如幻无方　　皆从妄想生<br>
  　　如来身光明　　摩尼刹安住<br>
  　　正觉云弥覆　　一切佛自在<br>
  　　或普贤菩萨　　化现佛刹海<br>
  　　一切宝校饰　　愿力所庄严</p>
  <p>　　尔时普贤菩萨。告诸菩萨言。佛子。诸世界海。有世界海微尘等庄严。悉应当知。所谓一切境界种种云庄严。一切世界众生行业庄严。三世诸佛及普贤菩萨愿力庄严。有如是等世界海微尘数庄严。尔时普贤菩萨。以偈颂曰。</p>
  <p>　　如世界海微尘等　　不可思议业果报<br>
  　　一切十方世界海　　种种严净广无边<br>
  　　无量净色普庄严　　上妙功德常充满<br>
  　　杂光明云出梵音　　闻于一切诸佛刹<br>
  　　菩萨无量功德海　　妙声遍满一切刹<br>
  　　诸誓愿云具庄严　　声震十方世界海<br>
  　　众生业海广无际　　净庄严云出妙音<br>
  　　业报如宝随应变　　诸佛力故悉周满<br>
  　　一切三世诸如来　　自在普现无量刹<br>
  　　一一境界一切佛　　庄严刹海皆悉见<br>
  　　过去未来现在劫　　一切十方诸世界<br>
  　　于无量劫净庄严　　一一佛刹皆悉见<br>
  　　一切境界诸佛云　　数等众生满十方<br>
  　　佛自在行令众知　　是谓如来庄严刹<br>
  　　众香焰流及华流　　一切众宝摩尼流<br>
  　　种种众妙庄严云　　皆悉校饰诸佛刹<br>
  　　十方世界诸道场　　一切众具妙庄严<br>
  　　靡不睹见此刹海　　犹如空中电光现<br>
  　　普贤菩萨佛子等　　悉能庄严诸佛刹<br>
  　　众生等劫净行海　　于此世界悉显现</p>
  <p>　　尔时普贤菩萨。告诸菩萨言。佛子当知。诸世界海。有世界尘数清净。所谓菩萨亲近善知识。成就诸善根。等利一切众生。净满一切诸波罗蜜。安住一切行地。有如是等世界尘数清净。尔时普贤菩萨。以偈颂曰。</p>
  <p>　　一切佛刹诸庄严　　无数愿海方便生<br>
  　　一切佛刹清净色　　无量行海所修集<br>
  　　久远亲近善知识　　一切净妙诸业行<br>
  　　慈悲普流润众生　　是故清净佛刹海<br>
  　　一切法门三昧地　　一切佛所净德海<br>
  　　禅门方便清净地　　是故严净佛刹海<br>
  　　能起无量清净心　　信佛坚固不可坏<br>
  　　以忍方便净无垢　　庄严刹海微妙色<br>
  　　兴功德云满虚空　　利益一切修净行<br>
  　　众生普获无量德　　是故严净佛刹海<br>
  　　刹海方便等无量　　悉净诸度无有余<br>
  　　修无尽愿波罗蜜　　是故严净佛刹海<br>
  　　幻化行起无有量　　一切诸法广清净<br>
  　　种种方便净众生　　起是可乐佛刹海<br>
  　　方便严净一切地　　具足诸佛功德海<br>
  　　令诸众生竭苦源　　是故严净佛刹海<br>
  　　修净力海无与等　　能净一切众生根<br>
  　　恭敬供养无量佛　　是故严净佛刹海</p>
  <p>　　尔时普贤菩萨。告诸菩萨言。佛子当知。一一世界海。有世界海尘数诸佛。出兴于世。所谓有佛兴世。色身示现遍满法界。或有短寿。或无量劫。如是一一世界海。有世界海尘数佛出兴于世。尔时普贤菩萨。以偈颂曰。</p>
  <p>　　佛以无量方便门　　能起一切佛刹海<br>
  　　随顺众生所欲乐　　诸佛法王出兴世<br>
  　　如来法身不思议　　无色无相无伦匹<br>
  　　示现色身为众生　　十方受化靡不见<br>
  　　或为众生现短命　　或现长寿无量劫<br>
  　　法身多门现十方　　常为世间良福田<br>
  　　或有能令不思议　　十方刹海悉清净<br>
  　　或有能净一刹土　　是彼方便愿所立<br>
  　　或说不可思议乘　　佛普示现随所乐<br>
  　　或有如来说一乘　　是佛方便无有量<br>
  　　自然无师得正觉　　或有济度少众生<br>
  　　或有能于一念中　　化度无量众生海<br>
  　　或有于一毛孔中　　化佛云出不思议<br>
  　　充满一切十方界　　无量方便化众生<br>
  　　或佛音声震十方　　随诸众生所欲乐<br>
  　　无量亿劫不断绝　　度众生海无有边<br>
  　　或有无量庄严刹　　清净大众围绕坐<br>
  　　充满一切世界海　　佛遍处众如空云<br>
  　　是佛方便不思议　　慈海充满遍一切<br>
  　　入诸庄严方便门　　悉现一切众生前</p>
  <p>　　尔时普贤菩萨。告诸菩萨言。佛子当知。世界海。有世界海微尘等劫住。所谓佛刹海。或住不可数劫。或住可数劫。有如是等世界海微尘数劫住。</p>
<div class="jwbt-box"><div class="jwbt"><a id=j0083-01-7></a><a href=#MENU-top>大方广佛华严经卷第四</a></div>
<div class="jwbtbm"><a id=j0083-01-8></a><a href=#MENU-top>卢舍那佛品第二之二</a></div></div>
<p>　　尔时普贤菩萨。欲分别开示故。告一切众言。诸佛子。当知此莲华藏世界海。是卢舍那佛。本修菩萨行时。于阿僧祇世界微尘数劫之所严净。于一一劫。恭敬供养世界微尘等如来。一一佛所。净修世界海微尘数愿行。佛子当知。有须弥山微尘等风轮。持此莲华藏庄严世界海。最下风轮名曰平等。彼持一切宝光明地。次上风轮名种种宝庄严。持清净光宝地。次上风轮名功德势。持密宝地。次上风轮名曰宝焰。持日不坏宝地。次上风轮名普庄严。持具足宝光明地。次上风轮名离垢清净平等。持宝华焰地。次上风轮名曰方行。持一切真珠地。次上风轮名曰一切年。持一切时一日半月一月一年。次上风轮名普持势。持一切须弥山地。次上风轮名庄严光明。能持一切有。如是次上。有须弥山微尘等风轮。最上风轮名胜藏。持一切香水海。彼香水海中有大莲华。名香幢光明庄严。持此莲华藏庄严世界海。此世界海边有金刚山周匝围绕。尔时普贤菩萨。以偈颂曰。</p>
  <p>　　于此莲华藏　　庄严世界海<br>
  　　一切妙宝藏　　种种净光明<br>
  　　一切微尘等　　过去佛所住<br>
  　　昔于诸有海　　离垢悉清净<br>
  　　无量大悲云　　充满诸众生<br>
  　　舍离自己身　　如佛刹尘数<br>
  　　于无量行海　　常修令清净<br>
  　　是故莲华藏　　世界海庄严<br>
  　　一切虚空界　　光明遍充满<br>
  　　安住不可动　　胜风轮常持<br>
  　　一切宝庄严　　妙风常流行<br>
  　　卢舍那旷愿　　令国土严净<br>
  　　如意宝遍布　　种种妙华敷<br>
  　　以本愿力故　　处在于虚空<br>
  　　坚固善安住　　一切宝庄严<br>
  　　十方一切界　　放清净光云<br>
  　　诸摩尼宝中　　无量菩萨云<br>
  　　遍游十方国　　光明极炽盛<br>
  　　宝华盛妙色　　庄严光明轮<br>
  　　充满诸法界　　十方靡不遍<br>
  　　一切众净宝　　悉放光明云<br>
  　　十方诸世界　　一切皆充满<br>
  　　灭除一切苦　　安立无上道<br>
  　　妙色悉普照　　一切世界海<br>
  　　于此莲华藏　　世界海之内<br>
  　　一一微尘中　　见一切法界<br>
  　　一切诸佛云　　放宝光明照<br>
  　　是卢舍那刹　　有无量自在<br>
  　　一切众生等　　莲华中诸佛<br>
  　　兴种种无量　　自在变化云<br>
  　　释梵诸天众　　及转轮圣王<br>
  　　一切众生类　　皆悉得安住<br>
  　　变化放光明　　悉与法界等<br>
  　　一切光明中　　出诸佛妙音<br>
  　　知诸众生心　　所念无有余<br>
  　　无数方便门　　调伏群生类<br>
  　　离一切颠倒　　常住于寂静<br>
  　　无量光明云　　悉与法界等<br>
  　　普贤所行智　　无上胜妙地<br>
  　　于光庄严中　　皆悉具足闻</p>
  <p>　　佛子当知。此莲华藏世界海金刚围山。依莲华日宝王地住。彼有一切香水海。一切众宝遍布其地。金刚厚地不可破坏。出生一切众宝。又能明照一切世界。尔时普贤菩萨。以偈颂曰。</p>
  <p>　　一切世界海　　有无量庄严<br>
  　　宝轮无边色　　如来神力起<br>
  　　庄严斫迦罗　　宝轮及香轮<br>
  　　依住真珠轮　　及依种种宝<br>
  　　坚固宝庄严　　阎浮檀净藏<br>
  　　香光满十方　　照现斫迦罗<br>
  　　持以坚固金刚宝　　金刚庄严不可坏<br>
  　　种种众宝相庄严　　一切庄严清净法<br>
  　　香水普流无量色　　散华摩尼栴檀香<br>
  　　天衣遍覆华庄严　　众宝香华熏无量<br>
  　　清净宝树云庄严　　普能照明一切身<br>
  　　光明妙云悉具足　　树下安坐靡不照<br>
  　　种种华香及幡盖　　一切菩萨充法界<br>
  　　能说一切语言海　　是卢舍那转法轮<br>
  　　彼处悉有珍宝幢　　一切宝树出光明<br>
  　　卢舍那佛身清净　　彼庄严内一切见<br>
  　　诸庄严中无数身　　如来变化色无量<br>
  　　充满一切十方界　　调伏众生无限量<br>
  　　一切庄严出妙声　　卢舍那佛所愿轮<br>
  　　随其清净佛刹海　　佛自在力皆悉闻</p>
  <p>　　彼大斫迦罗山内世界海中。有不可破坏摩尼宝王。映现一切众生之身。众宝莲华以为庄严大地。一切庄严妙云皆悉充满。一切妙香而以熏之。以三世佛刹庄严而庄严之。尔时普贤菩萨。以偈颂曰。</p>
  <p>　　其地平正净圆满　　斫迦罗内不可坏<br>
  　　平等安住甚清净　　种种杂宝而庄严<br>
  　　金刚宝地可悦乐　　宝轮罗网弥覆上<br>
  　　种种宝华为庄严　　杂种宝衣珍妙轮<br>
  　　随次遍布一切地　　菩萨天冠宝璎珞<br>
  　　离垢庄严光明照　　妙香碎宝悉充满<br>
  　　光明众宝华庄严　　普放一切满十方<br>
  　　宝华遍覆一切地　　悉能长养佛功德<br>
  　　兴一切云满虚空　　光明普照不可尽<br>
  　　光明悉满一切刹　　具说佛法甘露味<br>
  　　悉入一切佛所愿　　常能广见三世法<br>
  　　随顺菩萨大士行　　于此大地皆悉见<br>
  　　此清净地宝庄严　　一切佛刹悉来入<br>
  　　其地一一微尘中　　一切佛刹亦悉入<br>
  　　众宝妙华庄严藏　　十方菩萨常往来<br>
  　　常闻菩萨一切愿　　及诸菩萨自在德<br>
  　　有宝光明相庄严　　离垢严净出光明<br>
  　　示现一切诸佛法　　充满法界如虚空<br>
  　　有得普贤所愿者　　诸佛境界无量智<br>
  　　彼得无量胜自在　　能入无边佛刹海</p>
  <p>　　彼大地处。有不可说佛刹微尘等香水海。众宝庄严。一切香摩尼宝王。以为其岸。宝王罗网弥覆其上。众宝色水盈满其中。一切众华皆悉开敷。细末栴檀以香其水。常出如来妙音不绝。众香次第普熏十方。杂宝阶道真珠栏楯。众宝潮浪出妙音声。恒沙佛刹微尘数等宝华楼阁。周匝围绕。无量佛刹微尘等众宝华城。以周其外。十大千世界微尘数华。一一莲华各十由旬。开敷鲜茂遍布水上。其香普熏一切世界。十佛国土尘数香树。以为庄严。尔时普贤菩萨。以偈颂曰。</p>
  <p>　　于彼严净大地处　　香水宝海而庄严<br>
  　　清净宝地常安住　　金刚坚固不可坏<br>
  　　众香宝王以为岸　　宝云光明如日照<br>
  　　真珠宝华妙璎珞　　离垢清净普庄严<br>
  　　清净香水湛然满　　众宝华光为旋流<br>
  　　妙声悦乐常不断　　自在普闻佛世界<br>
  　　众珍校饰净阶道　　宝庄严地安不动<br>
  　　真珠妙宝为栏楯　　光明宝华可悦乐<br>
  　　宝树罗生缘道侧　　摩尼宝乐焕明耀<br>
  　　演出无量和雅声　　庄严净音叹三宝<br>
  　　香水柔软湛然满　　分陀利华遍围绕<br>
  　　一切香华出光明　　清净具足而庄严<br>
  　　于宝幢中有光明　　垂宝旗幡而庄严<br>
  　　摩尼宝网出妙声　　闻者能入一切智<br>
  　　众宝华城甚微妙　　无量宝色净光明<br>
  　　十方世界靡不照　　一切具足光严饰<br>
  　　垣墙周匝而围绕　　种种杂宝为庄严<br>
  　　清净宝焰相任持　　具足庄严宝香海<br>
  　　卢舍那佛过去行　　令佛刹海甚清净<br>
  　　无数无量无边际　　彼处一切自在转</p>
  <p>　　一一香水海。有四天下微尘数香水河围绕。种种宝华弥覆其上。彼诸香水河。从佛眉间白毫相出。摩尼宝王泛上随流。尔时普贤菩萨。以偈颂曰。</p>
  <p>　　离垢清净香水流　　金刚宝华悉弥覆<br>
  　　众宝轮地布金沙　　无量珍琦普庄严<br>
  　　净妙阶道七宝成　　诸栏楯上植莲华<br>
  　　真珠宝华常敷荣　　悬杂华鬘为庄严<br>
  　　一切宝光微妙色　　清净香水杂宝流<br>
  　　种种宝华为波浪　　众音谐雅演佛声<br>
  　　栴檀宝末和清流　　无量杂宝为回复<br>
  　　普出种种香光焰　　常流一切十方界<br>
  　　一切香河出无量　　杂种妙胜诸珍宝<br>
  　　众宝积集为华盖　　光明普照香水河<br>
  　　十方无量世界中　　佛光明照见宝王<br>
  　　如来道场宝轮地　　众宝香河盈流满<br>
  　　诸宝罗网相扣摩　　演佛音声常不绝<br>
  　　一切菩萨诸佛法　　普贤大士所修行<br>
  　　诸佛世尊愿音声　　于彼宝岸常得闻<br>
  　　一切如来过去行　　皆悉遍闻十方国<br>
  　　一切香河诸旋流　　一切菩萨功德云<br>
  　　渐渐盈满诸法界　　见一切刹无不至<br>
  　　彼诸一切香水河　　净宝王云弥覆上<br>
  　　佛白毫相出宝王　　其光明耀等如来</p>
  <p>　　彼香河中间一切平正。诸妙宝树以为庄严。杂种宝幔弥覆其上。一切菩萨愿力所起。佛所护念。三世庄严而庄严之。尔时普贤菩萨。以偈颂曰。</p>
  <p>　　卢舍那佛遍十方　　出一切化庄严身<br>
  　　彼亦不来亦不去　　佛愿力故皆悉见<br>
  　　一切佛刹微尘中　　无量佛子修诸行<br>
  　　悉受清净国土记　　见严净刹称本行</p>
  <p>　　佛子当知。此莲华藏世界海中。一一境界。有世界海微尘数清净庄严。诸佛子。此香水海上。有不可说佛刹微尘数世界性住。或有世界性莲华上住。或在无量色莲华上住。或依真珠宝住。或依诸宝网住。或依种种众生身住。或依佛摩尼宝王住。或须弥山形。或河形。或转形。或旋流形。或轮形。或树形。或楼观形。或云形。或网形。尔时普贤菩萨。以偈颂曰。</p>
  <p>　　坚固清净诸佛刹　　离垢解脱光明藏<br>
  　　依止摩尼宝海住　　或有依止香海住<br>
  　　或依种种方便住　　或依庄严众色住<br>
  　　或复须弥树圆形　　种种方门佛刹住<br>
  　　或光明身诸华藏　　宝云普放净光明<br>
  　　光明充满胜世界　　宝地海藏不可坏<br>
  　　或净佛刹无量色　　光明焰云众色等<br>
  　　或有妙音诸世界　　自然常音不思议<br>
  　　无数愿乐种种身　　自在行云音声身<br>
  　　众生无量德音身　　最胜一切德音身<br>
  　　种种门入诸佛刹　　渐至无尽不思议<br>
  　　无数一切满十方　　无尽无量普自在<br>
  　　一切诸方如来刹　　广大方便入佛界<br>
  　　见十方刹渐次至　　国土不增亦不减<br>
  　　以一国土满十方　　十方入一亦无余<br>
  　　世界本相亦不坏　　无比功德故能尔<br>
  　　一切佛刹微尘中　　见卢舍那自在力<br>
  　　弘誓愿海震音声　　调伏一切众生类<br>
  　　佛身充满一切刹　　无数菩萨亦如是<br>
  　　教化众生无有量　　佛现自在无伦匹</p>
  <p>　　尔时普贤菩萨。告诸菩萨言。佛子。彼众香水海中。有一香水海。名乐光明。有一切香摩尼宝王庄严莲华。上有世界。名清净宝网光明。佛号离垢净眼广入。彼世界上。过佛刹尘数世界。有佛国名杂香莲华胜妙庄严。依宝网住。形如师子座。佛号师子座光明胜照。彼世界上。过佛刹尘数世界。有佛国名宝庄严普光明。依诸华住。形如日轮云。佛号广大光明智胜。彼世界上。过佛刹尘数世界。有佛国名杂光莲华。佛号金刚光明普精进善起。彼世界上。过佛刹尘数世界。有佛国名无畏严净。佛号平等庄严妙音幢王。彼世界上。过佛刹尘数世界。有佛国名华开净焰。佛号爱海功德称王。彼世界上。过佛刹尘数世界。有佛国名总持。佛号净智慧海。彼世界上。过佛刹尘数世界。有佛国名解脱声。佛号善相幢。彼世界上。过佛刹尘数世界。有佛国名胜起。佛号莲华藏光。彼世界上。过佛刹尘数世界。有佛国名善住金刚不可破坏。佛号那罗延不可破坏。彼世界上。过佛刹尘数世界。有佛国名华林赤莲华。佛号杂宝华鬘智王。彼世界上。过佛刹尘数世界。有佛国名净光胜电如来藏。佛号能起一切所愿功德。彼世界上。有香水海。名净光焰起。中有世界性。名善住。次上复有香水海。名金刚眼光明。中有世界性。名法界等起。次上复有香水海。名莲华平正。中有世界性。名出十方化身。次上复有香水海。名宝地庄严光明。中有世界性。名宝枝庄严。次上复有香水海。名化香焰。中有世界性。名清净化。次上复有香水海。名宝幢。中有世界性。名佛护念。次上复有世界性名众色普光。如是次上。复有世界尘数香水海及世界性。如一方。十方亦如是。卢舍那佛常转法轮处。尔时普贤菩萨。以偈颂曰。</p>
  <p>　　法界不可坏　　莲华世界海<br>
  　　离垢广庄严　　安住于虚空<br>
  　　此世界海中　　刹性难思议<br>
  　　善住不杂乱　　各各悉自在<br>
  　　平正住庄严　　依种种色住<br>
  　　如来世界海　　佛刹相随顺<br>
  　　种种身音声　　一切佛自在<br>
  　　普见诸世界　　种种业庄严<br>
  　　须弥山城网　　水旋轮圆形<br>
  　　清净色莲华　　彼彼悉围绕<br>
  　　尸罗幢盆形　　随顺转色形<br>
  　　如是难思议　　诸佛国土形<br>
  　　不思议世界　　依止莲华住<br>
  　　放大光明网　　普照于一切<br>
  　　一一如来刹　　放诸光明网<br>
  　　照一切佛国　　充满十方海<br>
  　　一切诸佛刹　　一切境界门<br>
  　　一切方便入　　皆悉见无量<br>
  　　不思议佛刹　　不坏不可尽<br>
  　　无量净庄严　　大仙威神力<br>
  　　彼如来刹顶　　不思议世界<br>
  　　或成或有败　　不生亦不灭<br>
  　　譬如诸树林　　华叶或生落<br>
  　　如是诸佛刹　　成败亦复然<br>
  　　如依种种树　　有种种果生<br>
  　　如是种种刹　　有种种众生<br>
  　　种子差别故　　果实生不同<br>
  　　行业若干故　　佛刹种种异<br>
  　　譬如意宝珠　　随意现众色<br>
  　　除诸妄想故　　悉见清净刹<br>
  　　譬如空中云　　龙王力能现<br>
  　　如是佛愿力　　一切佛刹起<br>
  　　犹如工幻师　　能现种种众<br>
  　　如是众生业　　佛刹不思议<br>
  　　如见彩画像　　知是画师造<br>
  　　如是见佛刹　　心画师所成<br>
  　　众生心不同　　随起诸妄想<br>
  　　如是诸佛刹　　一切皆如化<br>
  　　犹如见导师　　种种无量色<br>
  　　随众生心行　　见佛刹亦然<br>
  　　无量真珠华　　悉覆诸佛刹<br>
  　　色现各不同　　离垢庄严现<br>
  　　彼莲华网中　　佛刹网依住<br>
  　　种种妙庄严　　众生所依处<br>
  　　或有佛刹地　　垢秽不平正<br>
  　　众生烦恼故　　起如是佛刹<br>
  　　清净不清净　　佛刹不可议<br>
  　　众生希望起　　菩萨之所持<br>
  　　清净不清净　　无量诸佛刹<br>
  　　业海因缘起　　菩萨之所化<br>
  　　或放清净光　　离垢众宝体<br>
  　　种种妙庄严　　诸佛令清净<br>
  　　一切国土中　　火灾不可议<br>
  　　示现不清净　　而刹常坚固<br>
  　　或依风轮住　　或复依水轮<br>
  　　无量刹成败　　众生行业故<br>
  　　见无量佛刹　　或成或有败<br>
  　　彼亦无有成　　亦复无有败<br>
  　　于一一念中　　无量佛刹起<br>
  　　诸佛所持故　　国清净离垢<br>
  　　或有佛刹起　　泥土不清净<br>
  　　离明常闇冥　　罪众生所住<br>
  　　或有泥土刹　　烦恼大恐怖<br>
  　　乐少忧苦多　　薄福之所处<br>
  　　或有铁世界　　或有赤铜国<br>
  　　诸石山秽恶　　众生业故起<br>
  　　或有泥土刹　　众生常苦恼<br>
  　　长冥离光明　　光明海能照<br>
  　　诸畜生趣中　　受无量种身<br>
  　　随宿行业故　　长受无量苦<br>
  　　阎罗王界中　　饥渴苦常逼<br>
  　　登上大火山　　长受无量苦<br>
  　　或有七宝刹　　平正住庄严<br>
  　　清净业力起　　微妙善安隐<br>
  　　彼佛刹土中　　唯见人天趣<br>
  　　功德果成就　　常受诸快乐<br>
  　　一一毛孔中　　不思议亿刹<br>
  　　无量形庄严　　种种业所起<br>
  　　随其自业起　　众生界难议<br>
  　　取种种相已　　或受乐受苦<br>
  　　或刹光无量　　一切宝为地<br>
  　　金刚华遍覆　　离垢净庄严<br>
  　　或刹光明体　　光明轮安住<br>
  　　金色栴檀香　　光明云常照<br>
  　　或刹日轮体　　布众香宝衣<br>
  　　或一莲华中　　菩萨悉充满<br>
  　　或有无量色　　离垢宝佛刹<br>
  　　绀宝光明网　　光明网电照<br>
  　　或有佛刹土　　金刚华为体<br>
  　　或布众宝华　　观察甚清净<br>
  　　普贤菩萨愿　　所得清净国<br>
  　　三世庄严刹　　悉现于此中<br>
  　　诸佛子汝观　　佛世界自在<br>
  　　未来一切刹　　悉见皆如梦<br>
  　　十方一切刹　　过去佛国海<br>
  　　于一世界见　　一切刹如化<br>
  　　三世一切佛　　并一切佛土<br>
  　　于一世界见　　三世佛及刹<br>
  　　观微尘上刹　　一切佛自在<br>
  　　无量妙庄严　　皆悉如电光<br>
  　　或无量佛土　　其形犹如海<br>
  　　有如须弥山　　世界难思议<br>
  　　有国如珠贯　　依绀宝网住<br>
  　　或依树庄严　　一切佛充满<br>
  　　或依摩尼轮　　或依止莲华<br>
  　　八隅杂庄严　　离垢种种色<br>
  　　或如师子座　　或有国如金<br>
  　　或如众宝形　　或如梵世处<br>
  　　或天主月形　　又复形如日<br>
  　　或如摩尼宝　　栴檀香庄严<br>
  　　或如旋香鬘　　佛世界安住<br>
  　　或如光明轮　　种种色庄严<br>
  　　或寿命一劫　　或复寿百劫<br>
  　　或复有寿命　　佛刹微尘等<br>
  　　或于一劫中　　见无量刹起<br>
  　　无量不可数　　不思议刹坏<br>
  　　或国土无佛　　或国土有佛<br>
  　　或国土一佛　　或有无量佛<br>
  　　若国土无佛　　他方异世界<br>
  　　有诸化佛来　　示现自在教<br>
  　　从兜率舍寿　　降神处胎生<br>
  　　降魔成正觉　　转无上法轮<br>
  　　随众生所乐　　种种色示现<br>
  　　一切时不坏　　转清净法轮<br>
  　　若众生非器　　非佛令不见<br>
  　　烦恼所障碍　　不见如来意<br>
  　　或刹极浊恶　　常闻弊恶音<br>
  　　刚强粗犷声　　不爱大恐怖<br>
  　　彼地狱畜生　　饿鬼趣受苦<br>
  　　是浊恶佛刹　　众生忧恼海<br>
  　　或刹甘露音　　常闻柔软声<br>
  　　清净业道音　　普闻一切刹<br>
  　　或有佛刹闻　　释提桓因声<br>
  　　梵天王妙声　　诸世界主声<br>
  　　光明旋音声　　佛化身无尽<br>
  　　诸菩萨音声　　当闻佛刹海<br>
  　　或不思议刹　　闻转法轮声<br>
  　　不可尽愿声　　所修行音声<br>
  　　闻三世诸佛　　具足尊名号<br>
  　　随缘起佛刹　　音声不可尽</p>
  <p>　　诸佛子。乃往久远过世界海微尘数劫。复过是数。尔时有世界海。名净光普眼。中有世界性。名胜妙音。依止摩尼华网海住。清净无秽。有须弥山尘数世界。以为眷属。无量宝庄严地。有三百重众宝围山。高广严净周匝围绕。其世界性。形如须弥山。天宫庄严以念为食。彼世界性中。有香水海名清净光。彼香海中。有须弥山。名大焰华庄严幢。以十种宝栏楯围绕。彼须弥山。有林观名宝华枝。以无量华楼阁。无量宝幢楼阁。无量绀宝网。种种色华而庄严之。无量香云弥覆其上。十亿百千城周匝围绕。于彼林东。有一大城名曰焰光。纯香所成面千由旬。七宝为郭周匝围绕。其城竂观杂宝庄严。覆以杂华及诸宝网。微风吹动出妙音声。其城有门一万二千。建杂宝幢而庄严之。十亿园林周匝围绕。城中众生。皆悉成就业报神足。行同诸天。一切所欲应念即至。于彼林南。有一天城。名树华庄严。次有龙城。名曰究竟。次有夜叉城。名金刚胜妙庄严幢。次有乾闼婆城。名离垢善。次有阿修罗城。名宝轮地。次有迦楼罗城。名众宝庄严善光。次有紧那罗城。名娱乐庄严。次有摩睺罗伽城。名宝金刚幢。时彼林中。有一道场。名宝华庄严。其道场前。有大莲华名华焰具足。纵广百亿由旬。十亿莲华眷属围绕。时彼世界过百岁已。有佛出世。如是次第。有十须弥山尘数如来。出兴于世。其最初佛。名一切功德本胜须弥山云。时佛处彼大莲华上。眉间白毫放大光明。名一切功德觉。有十佛世界尘数光明。以为眷属。彼光灭除一切众生烦恼盖障。令得净心起功德海。永离三恶八难诸趣。发菩提心。诸佛子。时彼焰光城中。有王名爱见善慧。其王统领万亿诸城。有三万七千夫人采女。二万五千子。其第一子名功德胜。次名普庄严童子。时彼童子。见佛无量自在功德善根因缘故。即得十种三昧。名曰诸佛具足功德三昧。普门方便三昧。净方便云三昧。教化众生三昧。一切音声充满三昧。无量功德诚向三昧。如实觉诸法三昧。广地方便海三昧。胜解脱三昧。一切智光三昧。尔时普庄严童子。以偈颂曰。</p>
  <p>　　犹如千日出　　虚空靡不照<br>
  　　离垢坐道场　　光明亦如是<br>
  　　无量万亿劫　　难遇之导师<br>
  　　出兴于世间　　一切见最胜<br>
  　　观察佛光明　　如云难思议<br>
  　　一切处悉见　　如对现目前<br>
  　　毛孔放光明　　如云不可尽<br>
  　　随诸众生音　　赞佛无量德<br>
  　　众生遇佛光　　离苦永寂灭<br>
  　　悉安隐快乐　　欢喜遍充满<br>
  　　观察诸菩萨　　充满十方界<br>
  　　放摩尼宝云　　赞叹诸最胜<br>
  　　常于道场闻　　深妙音声海<br>
  　　灭诸众生苦　　睹佛自在力<br>
  　　一切兴恭敬　　欢喜心无量<br>
  　　往诣法王所　　瞻仰礼供养。</p>
  <p>　　时彼童子说偈音声。于彼世界无不普闻。尔时爱见善慧王。闻说是偈欢喜无量。以偈颂曰。</p>
  <p>　　宜时普宣告　　诸王大臣等<br>
  　　令知吉祥相　　咸速诣最胜<br>
  　　庄饰一切城　　宜令悉清净<br>
  　　建诸妙幢幡　　种种宝庄严<br>
  　　设众妙宝帐　　弥覆罗其上<br>
  　　兴妓乐音云　　令充遍虚空<br>
  　　扫除诸街巷　　降以杂宝雨<br>
  　　庄严众宝乘　　当诣见最胜<br>
  　　各于其帐内　　雨种种云雨<br>
  　　一切庄严云　　流行虚空中<br>
  　　香莲华光云　　华盖难思议<br>
  　　璎珞半月云　　雨众妙宝衣<br>
  　　须弥山香水　　摩尼宝庄严<br>
  　　清净众杂宝　　显现虚空中<br>
  　　摩尼宝华鬘　　离垢众宝鬘<br>
  　　摩尼宝灯云　　凝照停虚空<br>
  　　瞩想皆念佛　　生无量欢喜<br>
  　　妻子眷属俱　　当诣见最胜</p>
  <p>　　尔时爱见善慧王。与七十七亿那由他眷属俱。往诣一切功德本胜须弥山云佛所。到已头面礼足于一面坐。有无量天龙夜叉乾闼婆阿修罗迦楼罗紧那罗摩睺罗伽等。往诣佛所。头面礼足于一面住。尔时如来。教化一切诸众生故。于彼大众海中说经。名现三世一切诸佛集会。世界尘数修多罗以为眷属。随诸众生所应解故。尔时普庄严童子。闻是经已。宿世功德因缘故。得一切法具足三昧。一切法来入安住菩提心三昧。法界师子光方便三昧。法眼清净三昧。尔时童子以偈颂曰。</p>
  <p>　　我闻最胜法　　清净慧眼开<br>
  　　能见一切佛　　过去功德海<br>
  　　我见一切生　　如本色具足<br>
  　　随本名身业　　供养一切佛<br>
  　　过去诸佛所　　无量劫海行<br>
  　　我见诸佛海　　清净佛刹海<br>
  　　于生死海中　　舍自身无量<br>
  　　修菩萨胜行　　严净佛刹海<br>
  　　舍无量耳鼻　　头目及手足<br>
  　　王身大臣身　　具足修净国<br>
  　　一一佛刹中　　难思议亿劫<br>
  　　修行菩萨道　　令佛刹海净<br>
  　　普贤菩萨愿　　修习诸行海<br>
  　　一切刹海中　　令佛土清净<br>
  　　如日光明净　　悉见色具足<br>
  　　佛智光照已　　见我本修行<br>
  　　见无量诸佛　　离垢清净刹<br>
  　　成等正觉声　　悉充满法界<br>
  　　如彼修清净　　具足佛刹海<br>
  　　一切佛神力　　应修菩萨行</p>
  <p>　　说是偈时。如须弥山尘数众生。悉发无上道心。时彼如来。为此童子而说颂曰。</p>
  <p>　　善哉普庄严　　德藏大名称<br>
  　　能为众生故　　勇猛求菩提<br>
  　　能发智慧光　　满一切法界<br>
  　　无上道德云　　当得智慧海<br>
  　　一国中修行　　一刹微尘劫<br>
  　　当逮是智慧　　如我之所得<br>
  　　懈怠者不能　　解深方便海<br>
  　　精进力成就　　能净佛世界<br>
  　　一切微尘数　　劫海修众行<br>
  　　彼得净如是　　如我佛刹海<br>
  　　一一众生故　　无量劫苦行<br>
  　　不厌生死难　　能为大导师<br>
  　　无量无边愿　　一切诸佛海<br>
  　　能度无上道　　方便海具足<br>
  　　恭敬供养我　　普庄严大力<br>
  　　胜须弥山佛　　成汝无上道<br>
  　　普贤常勇猛　　具足大名称<br>
  　　一切法界满　　净诸佛刹海</p>
  <p>　　尔时一切功德本胜须弥山云如来。寿五十亿岁。彼佛灭度后。有佛出世。号一切度离痴清净眼王如来。普庄严童子。见是如来已。即得念佛三昧。普门海藏三昧。无量智持转法三昧。甚深法乐三昧。时佛说经。名一切法界自性离垢庄严。有世界微尘等修多罗。以为眷属。普庄严童子。闻是经已。即得三昧。名一切法普门欢喜藏三昧。入一切法方便海三昧。</p>
<div class="jwbt-box"><div class="jwbtbm"><a id=j0083-01-9></a><a href=#MENU-top>如来名号品第三</a></div></div>
<p>　　佛在摩竭提国寂灭道场初始得佛普光法堂。坐莲华藏师子座上。善觉智无二念。了达法性住佛所住。等诸如来至无碍趣。具不退法无坏境界。住不思议等达三世。与十佛国土微尘数等大菩萨俱。尽一生补处。悉从他方世界来集。了众生性深入法界。常善思量世间涅槃。明了业报众生心行。悉能解知诸法义味。观察世间。离世间法。究竟分别为无为性。去来现在靡不贯达。时诸菩萨咸作是念。唯愿世尊哀愍我等。随所志乐示现佛刹。示佛所住。示佛国庄严。示诸佛法。示佛土清净。示佛所说法。示佛刹体。示佛功德势力。示随佛刹起。示成正觉。开示十方一切如来所可分别菩萨十住十行十回向十藏十地十愿十定十自在十顶。菩萨随喜心。不断如来性。救众生灭烦恼。知众行解诸法。离垢秽拔众难。决疑网竭爱欲。佛无上地。佛境界。佛住寿。佛行。佛力。佛无所畏。佛定。佛神足。佛胜法。佛不动转。佛六情根。佛光。佛智。佛无上功德一切具足。如是等事悉为我现。</p>
  <p>　　尔时世尊。知诸菩萨心之所念。即如其像现神通力。现神力已。东方过十佛刹微尘数国。有世界名金色。佛号不动智。有菩萨字文殊师利。与十佛土尘数菩萨。来诣佛所恭敬供养头面礼足。即于东方。化作莲华藏师子之座。结跏趺坐。南方过十佛刹微尘数国。有世界名乐色。佛号智火。有菩萨字觉首。与十佛土尘数菩萨。来诣佛所恭敬供养头面礼足。即于南方。化作莲华藏师子之座。结跏趺坐。西方过十佛刹微尘数国。有世界名华色。佛号习智。菩萨字财首。与十佛土尘数菩萨。来诣佛所恭敬供养头面礼足。即于西方。化作莲华藏师子之座。结跏趺坐。北方过十佛刹微尘数国。有世界名薝葡华色。佛号行智。菩萨字宝首。与十佛土尘数菩萨。来诣佛所恭敬供养头面礼足。即于北方。化作莲华藏师子之座。结跏趺坐。东北方过十佛刹微尘数国。有世界名青莲华色。佛号明智。菩萨字德首。与十佛土尘数菩萨。来诣佛所恭敬供养头面礼足。即于东北方。化作莲华藏师子之座。结跏趺坐。东南方过十佛刹微尘数国。有世界名金色。佛号究竟智。菩萨字目首。与十佛土尘数菩萨。来诣佛所恭敬供养头面礼足。即于东南方。化作莲华藏师子之座。结跏趺坐。西南方过十佛刹微尘数国。有世界名宝色。佛号上智。菩萨字进首。与十佛土尘数菩萨。来诣佛所恭敬供养头面礼足。即于西南方。化作莲华藏师子之座。结跏趺坐。西北方过十佛刹微尘数国。有世界名金刚色。佛号自在智。菩萨字法首。与十佛土尘数菩萨。来诣佛所恭敬供养头面礼足。即于西北方。化作莲华藏师子之座。结跏趺坐。下方过十佛刹微尘数国。有世界名玻璃色。佛号梵智。菩萨字智首。与十佛土尘数菩萨。来诣佛所恭敬供养头面礼足。即于下方。化作莲华藏师子之座。结跏趺坐。上方过十佛刹微尘数国。有世界名如实色。佛号伏怨智。菩萨字贤首。与十佛土尘数菩萨。来诣佛所恭敬供养头面礼足。即于上方。化作莲华藏师子之座。结跏趺坐。是时文殊师利菩萨。承佛神力。观察大众。叹曰快哉。今菩萨会为未曾有。诸佛子。当知佛刹不可思议。佛住。佛国。佛法。佛刹清净。佛说法。佛出世。佛刹起。诸佛阿耨多罗三藐三菩提。皆不可思议。何以故。十方诸佛说法。知彼心行随化众生。与虚空法界等。何以故。此娑婆世界中。诸四天下教化一切。种种身。种种名。处所形色长短寿命。诸得。诸入。诸根。生处。业报。如是种种不同。众生所见亦异。何以故。诸佛子。此四天下佛号不同。或称悉达。或称满月。或称师子吼。或称释迦牟尼。或称神仙。或称卢舍那。或称瞿昙。或称大沙门。或称最胜。或称能度。如是等称佛名号其数一万。诸佛子。次此东方。有四天下名曰善护。彼称如来。或号金刚。或号尊胜。或号大智。或号不坏。或号云王。或号无诤。或号平等。或号欢喜。或号无比。或号默然。如是等称佛名号其数一万。诸佛子。次此南方。有四天下名曰难养。彼称如来。或名甘露灌。或名善名称。或名离垢。或名实论师。或名调御。或名乐慧。或名大音。或名众祐。或名无量。或名胜慧。如是等称佛名号其数一万。诸佛子。次此西方。有四天下名曰佛慧。彼称如来。或谓性慧。或谓爱现。或谓无上王。或谓无恐怖。或谓实慧。或谓常化。或谓知足。或谓法慧。或谓究竟。或谓能忍。如是等称佛名号其数一万。诸佛子。次此北方。有四天下名师子言。彼称如来。或称大牟尼。或称苦行。或称婆伽婆。或称福田。或称一切智。或称善意。或称清净。或称伊那婆那。或称胜鬘。或称愿行满。如是等称佛名号其数一万。诸佛子。次此东北方。有四天下名曰安宁。彼称如来。或号法王。或号等起。或号寂静。或号妙天。或号离欲。或号胜慧。或号等心。或号无坏。或号慧音。或号远来。如是等称佛名号其数一万。诸佛子。次此东南方。有四天下名曰喜乐。或称如来。或名莲华。或名慧火。或名知人。或名密教。或名解脱。或名自然安住。或名妙行成就。或名清净眼王。或名上勇。或名精进力。如是等称佛名号其数一万。诸佛子。次此西南方。有四天下名曰坚固。彼称如来。或称不动。或称慧王。或称满慧。或称无动慧。或称常悲。或称顶王。或称胜音。或称一切施或称持仙。或称胜须弥如是等称佛名号其数一万。诸佛子。次此西北方。有四天下名须菩提。彼称如来。或号普慧。或号光明成就。或号宝髻。或号应敬念。或号无上义。或号悦乐。或号本性清净。或号光明满。或号修臂。或号本善住。如是等称佛名号其数一万。诸佛子。次此下方。有四天下名曰焰道。彼谓如来。或名长养善根。或名师子色。或名利智。或名真金焰。或名普亲。或名梵音。或名饶益。或名究竟来。或名真天。或名平等施。如是等称佛名号其数一万。诸佛子。次此上方。有四天下名曰持地。彼谓如来。或称猛慧。或称无量清净。或称觉慧。或称勇首。或称妙庄严。或称能发欢喜。或称意成满。或称火光。或称精进。或称一乘。诸佛子。如是持地四天下。称佛名号其数一万。此娑婆世界。有如是等百亿四天下。彼称如来。亦各不同有百亿万。诸佛子。此娑婆世界东。次有国土名曰密训。彼谓如来。或称平等。或称最勇。或称安慰。或称调意。或称闻慧。或称一切舍。或称自在。或称坚固身。或称大超越。或称无比智。诸佛子。如是密训国土。称佛名号有百亿万。诸佛子。此世界南。次有国土名曰最勇。彼谓如来。或称自然清净。或称意至到。或称能仁。或称解脱王。或称智惠王。或称明行足。或称善誓。或称能寂灭。或称大慈。或称大悲。如是等称佛名号有百亿万。诸佛子。此世界西。次有国土名曰离垢。彼谓如来。或称具足直心。或称分别道。或称善持。或称解脱众乱。或称论师。或称分别众宝。或称无上现。或称来化。或称一切苦行。或称具足力。如是等称佛名号有百亿万。诸佛子。此世界北。次有国土名宝境界。彼谓如来。或称薝葡华色。或称日藏。或称依精进住。或称等起住寿。或称超实。或称慧日。或称无障碍。或称月出。或称慧火势。或称清净身。如是等称佛名号有百亿万。诸佛子。此世界东北。次有国土名曰诃尼。彼称如来。或号离苦。或号一切解脱。或号因缘具足。或号解脱智慧。或号过去藏。或号宝光。或号离世间。或号至离身地。或号端严藏。或号离嗔恚心。如是等称佛名号有百亿万。诸佛子。此世界东南。次有国土名曰饶益。彼称如来。或号因缘。或号尽智。或号美音。或号根胜。或号庄严盖。或号净根。或号殊特。或号分别到彼岸。或号胜定。或号慈父。或号智海。如是等称佛名号有百亿万。诸佛子。此世界西南。次有国土名曰鲜少。彼称如来。或号牟尼主。或号乐宝。或号不二观。或号知智。或号谦意。或号有缘见。或号根主。或号天人师。或号建业。或号金刚华。如是等称佛名号。有百亿万。诸佛子。此世界西北。次有国土名曰知足。彼称如来。或号华聚。或号栴檀盖。或号莲华藏。或号超越诸法。或号法显。或号次起。或号善净盖。或号离垢善根。或号善言。或号专念法。或号五法藏。如是等称佛名号有百亿万。诸佛子。此世界下。次有国土名离搏食。彼称如来。或号真珠焰。或号普化或号法命主。或号无为。或号觉根。或号离尘。或号风无碍。或号欣施。或号分别道。或号建幢。如是等称佛名号有百亿万。诸佛子。此世界上。次有国土名解脱音。彼称如来。或号猛幢。或号无量宝。或号乐大施。或号天光。或号吉祥兴。或号离死地。或号最胜。或号不退轮。或号离非法。或号修一切智。诸佛子。此解脱音世界。称佛名号有百亿万。如娑婆国土及十世界。如是东方百千亿不可量不可数不可思议不可称无等无边无分齐不可说。虚空法界等世界中众生。称佛名号各各不同。南西北方四维上下亦复如是。是皆如来为菩萨时。有因缘者为度此故。种种方便。口业音声行业果报。法门权道诸根所乐。令诸众生知如来法。</p>
<div class="jwbt-box"><div class="jwbt"><a id=j0083-01-10></a><a href=#MENU-top>大方广佛华严经卷第五</a></div>
<div class="jwbtbm"><a id=j0083-01-11></a><a href=#MENU-top>四谛品第四</a></div></div>
<p>　　尔时文殊师利。告众菩萨言。佛子。所说苦谛者。于此娑婆世界。或言害。或言逼迫。或言变异。或言境界。或言聚。或言刺。或言依根。或言不实。或言痈。或言童蒙行。所说苦集谛者。或言火。或言能坏。或言受义或言觉。或言方便。或言决定。或言网。或言念。或言顺众生。或言颠倒根。所说苦灭谛者。或言无障碍。或言离垢净。或言寂静。或言无相。或言不死。或言无所有。或言因缘断。或言灭。或言真实。或言自然住所说苦灭道谛者。或言一乘。或言趣寂静。或言引导。或言究竟希望。或言常不离。或言能舍担。或言至非趣。或言圣人随行。或言仙人行。或言十藏。诸佛子。此娑婆世界中。如是等四谛名字。有四十亿百千那由他。随诸众生所应调伏。作如是说。诸佛子。如娑婆世界所称苦谛。于密训世界。或名求根。或名不可出。或名不缚根。或名作不应作。或名一切不实。或名分别羸。或名处所成就。或名第一害。或名动。或名身事。所名苦集谛者。或名受。或名枝。或名烧。或名坚固。或名坏根。或名相续。或名害行。或名喜忘。或名生元。或名分。所名苦灭谛者。或名正义。或名坚固。或名赞叹。或名安隐。或名善趣。或名调伏。或名一道。或名离烦恼。或名不乱。或名究竟。所名苦灭道谛者。或名猛将。或名不没。或名超出。或名勤方便。或名普眼。或名离边。或名觉悟。或名得妙。或名无上目。或名观方。诸佛子。彼密训世界如是等四谛名字。有四十亿百千那由他。随诸众生所应调伏作如是说。诸佛子。如娑婆世界所名苦谛。于最勇世界。或名恐怖。或名福断。或名应诃责。或名常给。或名粗涩。或名常怨。或名离胜。或名夺利。或名难共事。或名虚妄。或名势力。所名苦集谛者。或名因缘。或名痴元。或名怨林。或名刃枝。或名灭味。或名仇对。或名味着。或名导引。或名增闇。或名害利。所名苦灭谛者。或名大义。或名饶益分。或名义中义。或名无量。或名见。或名虚妄断。或名最胜。或名常。或名住。或名无为。所名苦灭道谛者。或名灭火。或名胜枝。或名定分别。或名不退。或名深方便。或名出。或名最上。或名至非趣。或名解脱。或名能令解脱。诸佛子。彼最勇世界如是等四谛名。有四十亿百千那由他。随诸众生所应调伏作如是说。诸佛子。如娑婆世界所说苦谛。于离垢世界。或名悔恨。或名资待。或名分别。或名轮回。或名前行。或名一味。或名非法。或名现前地。或名最邪。或名邪见。或名不可忍。所名苦集谛者。或名虚器。或名分。或名甘忍。或名生地。或名取。或名弃。或名增。或名担。或名能生。或名坚缚。所名苦灭谛者。或名等等。或名空。或名无垢。或名胜根。或名胜等。或名无作。或名灭使。或名最上。或名毕竟。或名破印。所名苦灭道谛者。或名真坚固。或名方便分别。或名义根。或名真性。或名离爱。或名胜净。或名有边。或名寄全。或名究竟。或名净虚妄。诸佛子。离垢世界如是等四谛名。有四十亿百千那由他。随诸众生所应调伏作如是说。诸佛子。如娑婆世界所说苦谛。于真实境世界。或名爱欲。或名险根。或名海分。或名邪方便。或名分别根。或名流转。或名生灭。或名障碍。或名倒根。或名有数。所名苦集谛者。或名爱。或名陷溺。或名不可尽。或名分。或名不正趣。或名津梁。或名事。或名障碍。或名器。或名动。所名苦灭谛者。或名相续断。或名解散。或名无名。或名不作。或名不现。或名无作。或名无色。或名无烧。或名明。或名净。所名苦灭道谛者。或名寂行。或名正行。或名修证。或名安隐道。或名无量寿。或名修究竟。或名常道。或名难得。或名彼岸。或名无敌。诸佛子。真实境世界如是等四谛名。有四十亿百千那由他。随诸众生所应调伏作如是说。诸佛子。如娑婆世界所名苦谛者。于诃尼世界。或名掠取。或名非善友。或名战怖。或名多言。或名真地狱。或名非法调伏。或名重担。或名坏根。或名虚妄。或名虚妄根。所名苦集谛者。或名贪。或名作。或名恶。或名生。或名绞缚。或名想。或名有果。或名不爱。或名不应说。或名回转。所名苦灭谛者。或名不转。或名解脱。或名无作。或名离爱。或名坚固。或名真实。或名离痴。或名寂灭。或名贤圣。或名离怨敌。所名苦灭道谛者。或名正语。或名无诤。或名教导。或名回向心。或名广妙。或名分别方便。或名有数。或名趣寂静。或名胜智。或名善解义。诸佛子。诃尼世界如是等四谛名。有四十亿百千那由他。随诸众生所应调伏作如是说。诸佛子。如娑婆世界所言苦谛者。于饶益世界。或名重担。或名危脆。或名贼等。或名生死。或名非欢喜。或名流转。或名疲劳。或名丑貌。或名能生。或名利刃。所言苦集谛者。或名流散。或名扰乱。或名烦恼。或名羸劣。或名漂沦。或名乖违。或名非解脱。或名所作。或名取。或名虚妄。所言苦灭谛者。或名离狱。或名真实。或名离诸难。或名覆护。或名善因。或名随至。或名根。或名离枝。或名无为。或名无次第。所言苦灭道谛者。或名达无所有。或名一切因。或名善本。或名明至。或名不转法。或名有尽。或名大道。或名能调伏。或名安隐。或名非流转。</p>
  <p>　　诸佛子。饶益世界如是等四谛名。有四十亿百千那由他。随诸众生所应调伏作如是说。诸佛子。如娑婆世界所言苦谛者。于鲜少世界。或名恶逆心。或名不长慧。或名邪念。或名流转。或名无惭愧。或名贪根。或名炽然。或名刺棘。或名火山。或名忧恼。所言苦集谛者。或名广地。或名来起。或名远智。或名众恼。或名恐怖。或名放逸。或名大失。或名著处。或名无主。或名相续。所言苦灭谛者。或名具足满。或名甘露。或名非我所。或名无主。或名虚妄断。或名安乐住。或名无量。或名断流。或名非趣。或名不二。所名苦灭道谛者。或名光明。或名坚实。或名知深义。或名正业。或名非生灭。或名非相续。或名净导。或名正趣。或名净方便。或名胜见。诸佛子。鲜少世界如是等四谛名。有四十亿百千那由他。随诸众生所应调伏作如是说。诸佛子。如娑婆世界所名苦谛者。于知足世界。或名流转。或名失利。或名染污障。或名重担。或名恶形。或名内恶。或名非专到。或名害处。或名苦恼。所言苦集谛者。或名能持。或名方便。或名过时。或名非实法。或名无底。或名摄受。或名离戒。或名烦恼法。或名无量见。或名恶聚。所言苦灭谛者。或名坏身。或名不放逸。或名真实。或名等等。或名清净。或名离生。或名离曲。或名无相。或名具足。或名不生。所言苦灭道谛者。或名境界言断。或名功德聚。或名顺义。或名广方便。或名虚妄尽。或名住寿道。或名可称数。或名正念。或名常道。或名解脱。诸佛子。知足世界如是等四谛名。有四十亿百千那由他。随诸众生所应调伏作如是说。诸佛子。如娑婆世界所名苦谛者。于所求世界。或名害。或名坏瓶。或名我所。或名身趣。或名流转。或名衰主。或名苦。或名轻飘。或名无味。或名来去。所名苦集谛者。或名行。或名愤毒。或名恶行。或名受枝。或名不起疾。或名杂毒。或名虚称。或名离胜。或名炽然。或名惊骇。所名苦灭谛者。或名非聚。或名非处。或名妙药。或名不可坏。或名不没。或名不可量。或名大。或名觉枝。或名离染。或名障碍。所名苦灭道谛者。或名胜行。或名离欲。或名谛究竟。或名入深义。或名实究竟。或名净现。或名持念。或名离障。或名救济。或名胜枝。诸佛子。所求世界。如是等四谛名。有四十亿百千那由他。随诸众生所应调伏作如是说。诸佛子。如娑婆世界所名苦谛者。于解脱音世界。或名匿疵。或名众生。或名依枝。或名坏胜。或名障碍。或名驶流。或名远。或名藏。或名受。或名苦枝。所名苦集谛者。或名遏调伏。或名心趣。或名能缚。或名常念。或名彼边。或名离修。或名虚妄。或名门。或名轻飘。或名隐覆。所言苦灭谛者。或名非处。或名无上胜。或名不还。或名灭诤。或名小。或名无害。或名善住。或名无尽。或名广。或名无价等。所言苦灭道谛者。或名自见令见。或名摧敌。或名分别印。或名入相。或名难得。或名无量义。或名能起明。或名和合道。或名向不动。或名胜义。诸佛子。解脱音世界如是等四谛名。有四十亿百千那由他。随诸众生所应调伏作如是说。诸佛子。如此娑婆世界及十方佛刹说四谛名。如是东方百千亿不可量不可数不可思议不可称无等无边无分齐不可说虚空法界等一切世界中。说四谛名。各有四十亿百千那由他。随诸众生所应调伏作如是说。南西北方四维上下亦复如是。</p>
<div class="jwbt-box"><div class="jwbtbm"><a id=j0083-01-12></a><a href=#MENU-top>如来光明觉品第五</a></div></div>
<p>　　尔时世尊。从两足相轮。放百亿光明。遍照三千大千世界。百亿阎浮提。百亿弗婆提。百亿拘伽尼。百亿郁单越。百亿大海。百亿金刚围山。百亿菩萨生。百亿菩萨出家。百亿佛始成正觉。百亿如来转法轮。百亿如来般泥洹。百亿须弥山王。百亿四天王天。百亿三十三天。百亿时天。百亿兜率陀天。百亿化乐天。百亿他化乐天。百亿梵天。百亿光音天。百亿遍净天。百亿果实天。百亿色究竟天。此世界所有一切悉现。如此见佛坐莲华藏师子座上。有十佛世界尘数菩萨眷属围绕。百亿阎浮提亦复如是。以佛神力故。百亿阎浮提。皆见十方各有一大菩萨。各与十世界尘数菩萨眷属俱。来诣佛所。所谓文殊师利菩萨。觉首菩萨。财首菩萨。宝首菩萨。德首菩萨。目首菩萨。精进首菩萨。法首菩萨。智首菩萨。贤首菩萨。是诸菩萨所从来国。金色世界。乐色。华色。薝葡华色。青莲华色。金色。宝色。金刚色。玻璃色。如实色世界。各于本国佛所。所谓不动智佛。智慧火佛。净智佛。具威仪智佛。明星智佛。究竟智佛。无上智佛。自在智佛。梵天智佛。伏怨智佛所。净修梵行。尔时文殊师利。以偈颂曰。</p>
  <p>　　若有知正觉　　解脱离诸漏<br>
  　　不着一切世　　彼非净道眼<br>
  　　若有知如来　　观察无所有<br>
  　　知法散灭相　　彼人疾作佛<br>
  　　能见此世界　　一切处无著<br>
  　　如来身亦然　　是人疾成佛<br>
  　　若于佛法中　　其心随平等<br>
  　　入不二法门　　彼人难思议<br>
  　　若见我及佛　　安住平等相<br>
  　　彼住无所住　　远离一切有<br>
  　　色受无有数　　想行识亦然<br>
  　　能如是知者　　彼是大牟尼<br>
  　　见者无所有　　所见法亦无<br>
  　　明了一切法　　彼能照世间<br>
  　　一念见诸佛　　出现于世间<br>
  　　而实无所起　　彼人大名称<br>
  　　无我无众生　　亦无有败坏<br>
  　　若转如是相　　彼则无上人<br>
  　　一中解无量　　无量中解一<br>
  　　展转生非实　　智者无所畏</p>
  <p>　　如此处文殊师利说偈。一切处亦复如是。尔时光明过此世界。遍照东方十佛国土。南西北方四维上下亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利。乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。</p>
  <p>　　见众生苦逼　　痴覆爱欲刺<br>
  　　常求无上道　　诸佛法如是<br>
  　　离断常二边　　见法实不转<br>
  　　昔所未曾转　　转此无上轮<br>
  　　不可思议劫　　被弘誓德铠<br>
  　　为度生死故　　大圣法如是<br>
  　　导师降众魔　　勇健莫能胜<br>
  　　爱语离众怖　　无上慈悲法<br>
  　　内得甚深智　　能害诸烦恼<br>
  　　一念见一切　　彼自在示现<br>
  　　能击正法鼓　　声震十方国<br>
  　　令得无上道　　自觉法如是<br>
  　　不坏无量境　　能游无数刹<br>
  　　不取一切有　　彼自在如佛<br>
  　　无比欢喜念　　诸佛常清净<br>
  　　虚空等如来　　彼是具足愿<br>
  　　一一众生故　　阿鼻地狱中<br>
  　　无量劫烧煮　　心净如最胜<br>
  　　不惜身寿命　　常护诸佛法<br>
  　　具足行忍辱　　彼得如来法</p>
  <p>　　尔时光明过十世界。遍照东方百世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。</p>
  <p>　　如来觉诸法　　如幻如虚空<br>
  　　心净无障碍　　调伏群生类<br>
  　　或见初生时　　妙色如金山<br>
  　　住是最后身　　照明如满月<br>
  　　或见经行时　　摄无量功德<br>
  　　念慧善具足　　明行人师子<br>
  　　或见明净眼　　观察照十方<br>
  　　或时见戏笑　　众生乐欲故<br>
  　　或见师子吼　　清净无比身<br>
  　　示现末后生　　所说无非实<br>
  　　或见出家时　　解脱一切缚<br>
  　　修习诸佛行　　常乐观寂灭<br>
  　　或见坐道场　　善觉一切法<br>
  　　度诸功德岸　　痴闇烦恼灭<br>
  　　或见天人尊　　具足大悲心<br>
  　　或见转法轮　　度脱诸群生<br>
  　　或见无畏吼　　仪容甚微妙<br>
  　　调伏一切世　　神力无障碍<br>
  　　或见寂静心　　世间灯永灭<br>
  　　或见十力尊　　显现自在法</p>
  <p>　　尔时光明过百世界。遍照东方千世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。</p>
  <p>　　善逝法甚深　　无相亦无有<br>
  　　众生颠倒故　　次第现一切<br>
  　　无有我我所　　彼境界空寂<br>
  　　善逝身清净　　自觉离诸尘<br>
  　　等觉明解脱　　无量不可数<br>
  　　无边世界中　　因缘和合起<br>
  　　无诸阴界入　　永离生死苦<br>
  　　不在世间数　　故号人师子<br>
  　　内外俱解脱　　本来常自空<br>
  　　一切离虚妄　　诸佛法如是<br>
  　　离爱诸烦恼　　长流永不转<br>
  　　正觉解诸法　　度无量众生<br>
  　　一念不二相　　乐观寂灭法<br>
  　　其心无所著　　佛自在无量<br>
  　　善知因缘法　　业报及众生<br>
  　　最胜无碍智　　甚深难思议<br>
  　　普见十方界　　严净诸佛刹<br>
  　　如来离虚妄　　度脱无量众<br>
  　　佛智如炼金　　一切有非有<br>
  　　随其所应化　　为说清净法</p>
  <p>　　尔时光明过千世界。遍照东方万世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。</p>
  <p>　　离诸人天乐　　常行大慈心<br>
  　　救护诸群生　　是彼净妙业<br>
  　　一向信如来　　其心不退转<br>
  　　不舍念诸佛　　是彼净妙业<br>
  　　永离生死海　　不退佛法流<br>
  　　善住清凉慧　　是彼净妙业<br>
  　　身四威仪中　　观佛深功德<br>
  　　昼夜常不断　　是彼净妙业<br>
  　　知三世无量　　不生懈怠心<br>
  　　常求佛功德　　是彼净妙业<br>
  　　观身如实相　　一切皆寂灭<br>
  　　离我非我着　　是彼净妙业<br>
  　　观察众生心　　远离虚妄想<br>
  　　成就实境界　　是彼净妙业<br>
  　　能称无量土　　悉饮一切海<br>
  　　成就神通智　　是彼净妙业<br>
  　　计数诸佛国　　色相非色相<br>
  　　一切尽无余　　是彼净妙业<br>
  　　无量佛土尘　　一尘为一佛<br>
  　　悉能知其数　　是彼净妙业</p>
  <p>　　尔时光明过万世界。遍照东方十万世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提。亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。</p>
  <p>　　若以色性大神力　　而欲望见调御士<br>
  　　是则翳目颠倒见　　彼为不识最胜法<br>
  　　如来身色形相处　　一切世间莫能睹<br>
  　　亿那由劫欲思量　　妙色威神不可极<br>
  　　非以相好为如来　　无相离相寂灭法<br>
  　　一切具足妙境界　　随其所应悉能现<br>
  　　诸佛正法不可量　　无能分别说其相<br>
  　　诸佛正法无合散　　其性本来常寂灭<br>
  　　不以阴数为如来　　远离取相真实观<br>
  　　得自在力决定见　　言语道断行处灭<br>
  　　等观身心无异相　　一切内外悉解脱<br>
  　　无量亿劫不二念　　善逝深远无所著<br>
  　　普放妙光明　　遍照世境界<br>
  　　净眼一切智　　自在深广义<br>
  　　一能为无量　　无量能为一<br>
  　　知诸众生性　　随顺一切处<br>
  　　身无所从来　　去亦无所至<br>
  　　虚妄非真实　　现有种种身<br>
  　　一切诸世间　　皆从妄想生<br>
  　　是诸妄想法　　其性未曾有<br>
  　　如是真实相　　唯佛能究竟<br>
  　　若能如是知　　是则见导师</p>
  <p>　　尔时光明过十万世界。遍照东方百万世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。</p>
  <p>　　最胜自觉超世间　　无依殊特莫能胜<br>
  　　大仙化度一切有　　具足净妙诸功德<br>
  　　其心无染无处所　　常住无想亦无依<br>
  　　永处吉祥无能毁　　威德尊重大导师<br>
  　　从本净明灭众冥　　永离诸染无尘秽<br>
  　　寂然不动离边想　　是名善入如来智<br>
  　　欲入善逝深法海　　远离身心虚妄想<br>
  　　解了诸法真实性　　永不随顺疑惑心<br>
  　　一切世界如来境　　悉能为转正法轮<br>
  　　于法自性无所转　　无上导师方便说<br>
  　　晓了诸法无疑惑　　有无妄想永已离<br>
  　　不生差别种种念　　正意思惟佛菩提<br>
  　　谛了分别诸法时　　无有自性假名说<br>
  　　随顺诸佛真实教　　法非一相亦不多<br>
  　　众多法中无一相　　于一法中亦无多<br>
  　　若能如是了诸法　　是知诸佛无量德<br>
  　　观察诸法及众生　　国土世间悉寂灭<br>
  　　心无所依不妄想　　是名正念佛菩提<br>
  　　众生诸法及国土　　分别了知无差别<br>
  　　善能观察如自性　　是则了知佛法义</p>
  <p>　　尔时光明过百万世界。遍照东方一亿世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。</p>
  <p>　　大智无有量　　妙法无伦匹<br>
  　　究竟能度彼　　生死大海岸<br>
  　　寿命无终极　　永已离炽然<br>
  　　彼成大功德　　是则方便力<br>
  　　于诸佛深法　　随觉如自性<br>
  　　常观三世法　　不生止足想<br>
  　　了达所缘境　　未曾起妄想<br>
  　　彼乐不思议　　是则方便力<br>
  　　常乐观众生　　而无众生想<br>
  　　示现有身趣　　永离诸趣想<br>
  　　内常乐禅寂　　而无系心想<br>
  　　彼心无所著　　是则方便力<br>
  　　方便善观察　　谛了诸法相<br>
  　　专念正思惟　　常行涅槃性<br>
  　　乐于解脱道　　具足平等慧<br>
  　　彼住寂灭法　　是则方便力<br>
  　　随顺调御士　　最胜佛菩提<br>
  　　摄取一切智　　广大如法性<br>
  　　善入真实谛　　教化诸群生<br>
  　　彼成最胜意　　是则方便力<br>
  　　佛说深法义　　悉能随顺知<br>
  　　入深广智慧　　灭除诸障碍<br>
  　　一切至处道　　是处悉能到<br>
  　　行是自觉道　　是则方便力<br>
  　　心犹虚空界　　亦如变化法<br>
  　　一切所依性　　是相则非相<br>
  　　行于涅槃性　　犹若虚空相<br>
  　　能到深妙境　　是则方便力<br>
  　　常记念昼夜　　晦朔日月数<br>
  　　年岁时劫分　　亦随观察知<br>
  　　一切诸世界　　始终成败相<br>
  　　悉能谛了知　　是则方便力<br>
  　　一切群萌类　　随业受生死<br>
  　　有色及无色　　有想亦非想<br>
  　　彼彼姓名号　　所趣谛了知<br>
  　　得此不思议　　是则方便力<br>
  　　一切过去世　　未来现在法<br>
  　　随顺佛所说　　善念谛观察<br>
  　　觉三世平等　　如其真实相<br>
  　　是诸深妙道　　无比方便力</p>
  <p>　　尔时光明过一亿世界。遍照东方十亿世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。</p>
  <p>　　受持难行法　　坚固不退转<br>
  　　日夜常精进　　未曾起疲厌<br>
  　　已度难度海　　大音师子吼<br>
  　　一切众生类　　我今悉当度<br>
  　　漂浪生死流　　沉沦爱欲海<br>
  　　痴惑结重网　　昏冥大怖畏<br>
  　　离慢坚固士　　是能悉除断<br>
  　　超勇成世雄　　是则佛境界<br>
  　　世间诸放逸　　长迷醉五欲<br>
  　　非实兴妄想　　永为大苦障<br>
  　　勤修不放逸　　奉行诸佛法<br>
  　　大誓能度彼　　是则佛境界<br>
  　　慧者灭本际　　无量难见劫<br>
  　　众生依吾我　　无穷生死转<br>
  　　令入寂灭法　　奉行最胜教<br>
  　　誓宣此妙法　　是则佛境界<br>
  　　见彼苦众生　　孤茕无救护<br>
  　　永沦诸恶趣　　三毒恒炽然<br>
  　　无间无救处　　昼夜常火焚<br>
  　　誓度斯等苦　　是则佛境界<br>
  　　迷惑失正路　　习行诸邪径<br>
  　　见彼群生类　　长处大闇冥<br>
  　　为现智慧灯　　令见诸佛法<br>
  　　誓能为照明　　是则佛境界<br>
  　　一切三有海　　深广无涯底<br>
  　　见彼群生类　　漂溺莫能济<br>
  　　为彼勤方便　　兴造正法船<br>
  　　普拯所应度　　是则佛境界<br>
  　　无有本实见　　常依无明住<br>
  　　沉没生死渊　　愚痴心迷乱<br>
  　　慧者见斯苦　　为之设法桥<br>
  　　大悲演说法　　是则佛境界<br>
  　　见彼生死狱　　楚毒难可量<br>
  　　长夜老病死　　三苦竞侵逼<br>
  　　自觉深妙法　　专修方便慧<br>
  　　誓度斯等苦　　是则佛境界<br>
  　　闻佛甚深法　　信心无疑惑<br>
  　　周满十方刹　　普行诸法界<br>
  　　观察空寂法　　其心无恐怖<br>
  　　现同一切身　　是则天人师</p>
  <p>　　尔时光明过十亿世界。遍照东方百亿世界。千亿世界。百千亿世界。亿那由他世界。百亿那由他世界。千亿那由他。百千亿那由他。不可量不可数不可思议不可称无等无边无分齐不可说虚空法界等一切世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。</p>
  <p>　　无量无数劫　　一念悉观察<br>
  　　无来亦无去　　现在亦不住<br>
  　　一切生灭法　　悉知真实相<br>
  　　超度方便岸　　具足十种力<br>
  　　无等大名称　　普遍十方刹<br>
  　　永离生死难　　究竟一切法<br>
  　　皆悉能遍至　　一切诸世界<br>
  　　具足能敷演　　清净微妙法<br>
  　　普为众生类　　正心奉诸佛<br>
  　　是故获直心　　真实净依果<br>
  　　随顺分别知　　了达如如相<br>
  　　得佛自在力　　十方靡不现<br>
  　　从始供养佛　　乐行忍辱法<br>
  　　能入深禅定　　观察真实义<br>
  　　悉令一切众　　欢喜向如来<br>
  　　菩萨行是法　　速逮无上道<br>
  　　能问十方佛　　其心常湛然<br>
  　　信佛不退转　　威仪悉具足<br>
  　　一切有无法　　了达非有无<br>
  　　如是正观察　　能见真实佛<br>
  　　无量净乐心　　境界满十方<br>
  　　一切国土中　　能说真实义<br>
  　　灭除众垢难　　安住平等法<br>
  　　若能如是化　　斯人等如来<br>
  　　闻佛妙音声　　逮得无上法<br>
  　　常转净法轮　　甚深难知见<br>
  　　最胜所说法　　具足七觉义<br>
  　　如是无上观　　常见诸佛身<br>
  　　不见如来空　　寂灭犹幻化<br>
  　　虽见无所见　　如盲对五色<br>
  　　虚妄取相者　　是人不见佛<br>
  　　一切无所著　　乃见真如来<br>
  　　众生种种业　　难可分别知<br>
  　　十方内外身　　种种无量色<br>
  　　佛身亦如是　　一切满十方<br>
  　　难知能知者　　彼是大导师<br>
  　　譬如无量刹　　依止虚空住<br>
  　　不从十方来　　去亦无所至<br>
  　　世界若成败　　本来无所依<br>
  　　佛身亦如是　　充满虚空界</p>
<div class="jwbt-box"><div class="jwbt"><a id=j0083-01-13></a><a href=#MENU-top>大方广佛华严经卷第六</a></div>
<div class="jwbtbm"><a id=j0083-01-14></a><a href=#MENU-top>菩萨明难品第六</a></div></div>
<p>　　尔时文殊师利菩萨。问觉首菩萨言。佛子。心性是一。云何能生种种果报。或至善趣或至恶趣。或具诸根或不具者。或生善处或生恶处。端正丑陋苦乐不同。业不知心心不知业。受不知报报不知受。心不知受受不知心。因不知缘缘不知因。智不知法法不知智。尔时觉首菩萨。以偈答曰。</p>
  <p>　　为化众生故　　乃能问斯义<br>
  　　诸法如实性　　我说仁谛听<br>
  　　诸法不自在　　求实不可得<br>
  　　是故一切法　　二俱不相知<br>
  　　譬如驶水流　　流流无绝已<br>
  　　二俱不相知　　诸法亦如是<br>
  　　亦如明灯焰　　焰焰不暂停<br>
  　　二俱不相知　　诸法亦如是<br>
  　　亦如长风起　　鼓拂生动势<br>
  　　二俱不相知　　诸法亦如是<br>
  　　亦如深广地　　展转相依住<br>
  　　二俱不相知　　诸法亦如是<br>
  　　眼耳鼻舌身　　心意诸情根<br>
  　　因此转众苦　　而实无所转<br>
  　　法性无所转　　示现故有转<br>
  　　于彼无示现　　示现无所有<br>
  　　眼耳鼻舌身　　心意诸情根<br>
  　　其性悉空寂　　虚妄无真实<br>
  　　观察正思惟　　有者无所有<br>
  　　彼见不颠倒　　法眼清净故<br>
  　　虚妄非虚妄　　若实若不实<br>
  　　世间出世间　　但有假言说</p>
  <p>　　尔时文殊师利菩萨。问财首菩萨言。佛子。一切众生非众生。如来云何随众生时。随命。随身。随行。随欲乐。随愿。随意。随方便。随思惟。随筹量。随众生见。而教化之。尔时财首菩萨。以偈答曰。</p>
  <p>　　明智心境界　　常乐寂灭行<br>
  　　我今如实说　　仁者善谛听<br>
  　　分别观内身　　我身何所有<br>
  　　若能如是观　　彼达我有无<br>
  　　观身一切分　　无所依止住<br>
  　　谛了是身者　　于身无所著<br>
  　　能解身如实　　明达一切法<br>
  　　知法悉虚妄　　其心无所染<br>
  　　身命相随顺　　展转更相因<br>
  　　犹如旋火轮　　前后不可知<br>
  　　智者能观察　　一切有无常<br>
  　　诸法空无我　　则离一切相<br>
  　　因缘所起业　　无我犹如梦<br>
  　　果报性寂灭　　前后无异相<br>
  　　一切世间法　　唯以心为主<br>
  　　随乐取相者　　皆悉是颠倒<br>
  　　世间所有法　　一切悉虚妄<br>
  　　不能解诸法　　真实无有二<br>
  　　一切生灭法　　皆悉从缘起<br>
  　　念念速归灭　　始终无异相</p>
  <p>　　尔时文殊师利。问宝首菩萨言。佛子。一切众生四大。悉非我非我所。云何众生。或受苦受乐。或作恶作善。或内端正或外端正。或受少报或受多报。或有现报或有后报。然诸法性无善无恶。尔时宝首菩萨。以偈答言。</p>
  <p>　　随所行诸业　　受果报亦然<br>
  　　造者无所有　　诸佛如是说<br>
  　　犹如明净镜　　随其面像现<br>
  　　内外无所有　　业性亦如是<br>
  　　亦如田种子　　各各不相知<br>
  　　自然能作因　　业性亦如是<br>
  　　亦如大幻师　　在彼四衢道<br>
  　　示现种种色　　业性亦如是<br>
  　　如匠造木人　　能出种种声<br>
  　　彼无我非我　　业性亦如是<br>
  　　亦如众鸟类　　出[穀-禾+卵]音不同<br>
  　　能作种种声　　业性亦如是<br>
  　　如亲因缘会　　受生无来者<br>
  　　诸根各别异　　业性亦如是<br>
  　　如大地狱中　　众生受苦恼<br>
  　　苦恼无来处　　业性亦如是<br>
  　　亦如转轮王　　成就胜七宝<br>
  　　彼无所从来　　业性亦如是<br>
  　　亦如诸世界　　有成或有败<br>
  　　成败无来去　　业性亦如是</p>
  <p>　　尔时文殊师利。问德首菩萨言。佛子。如来唯觉一法。云何乃说无量诸法。音声遍满无量世界。悉能教化无量众生。出无量声现无量身。了知无量众生心意。示现无量神足自在示现无量无边世界。示现无量殊胜庄严。示现无量种种境界。而法性分别实不可得。尔时德首菩萨。以偈答曰。</p>
  <p>　　佛子乃能问　　甚深微妙义<br>
  　　智者若知此　　常乐求功德<br>
  　　犹如地性一　　能持种种物<br>
  　　不分别一异　　诸佛法如是<br>
  　　犹如火性一　　能烧世间物<br>
  　　火性无分别　　诸佛法如是<br>
  　　犹如大海水　　注以百川流<br>
  　　其味无别异　　诸佛法如是<br>
  　　犹如风性一　　吹动一切物<br>
  　　风性无分别　　诸佛法如是<br>
  　　犹如龙雷震　　普雨一切地<br>
  　　雨渧无分别　　诸佛法如是<br>
  　　犹如大地一　　能生种种芽<br>
  　　地性无别异　　诸佛法如是<br>
  　　犹日无云曀　　普能照十方<br>
  　　光明无异性　　诸佛法如是<br>
  　　犹如空中月　　世间靡不见<br>
  　　非至一切处　　诸佛法如是<br>
  　　犹如大梵王　　普应现大千<br>
  　　其身无别异　　诸佛法如是</p>
  <p>　　尔时文殊师利。问目首菩萨言。佛子。如来福田等一无异。云何布施果报不同。有种种色。种种性。种种家。种种根。种种财。种种奇特。种种眷属。种种自在。种种功德。种种慧。如来平等无有怨亲。尔时目首菩萨。以偈答曰。</p>
  <p>　　譬如大地一　　能生种种芽<br>
  　　于彼无怨亲　　佛福田亦然<br>
  　　譬如水一味　　因器故不同<br>
  　　诸佛福田一　　众生故有异<br>
  　　譬如大幻师　　能令众欢喜<br>
  　　诸佛圣福田　　随愿令欣悦<br>
  　　譬如辩才王　　能令众欢喜<br>
  　　诸佛圣福田　　令众生悦乐<br>
  　　譬如明净镜　　随对现众像<br>
  　　诸佛圣福田　　众生故有异<br>
  　　譬如大药王　　消灭一切毒<br>
  　　诸佛圣福田　　能灭烦恼患<br>
  　　譬如日出时　　能除一切闇<br>
  　　诸佛圣福田　　普照十方界<br>
  　　譬如净满月　　普照四天下<br>
  　　诸佛圣福田　　平等无偏党<br>
  　　譬如毗岚风　　震动一切地<br>
  　　诸佛圣福田　　能动三界有<br>
  　　譬如火劫起　　天地靡不烧<br>
  　　诸佛圣福田　　能烧一切有</p>
  <p>　　尔时文殊师利。问进首菩萨言。佛子。众生为见如来教断诸烦恼耶。为知色受想行识欲界色界无色界痴爱。断诸烦恼耶。若知色受想行识欲界色界无色界痴爱。断诸烦恼者。如来教法何所增损。尔时进首菩萨。以偈答曰。</p>
  <p>　　佛子善谛听　　我说如实义<br>
  　　或有速出要　　或有难解脱<br>
  　　若欲求除灭　　无量诸过恶<br>
  　　应当一切时　　勇猛大精进<br>
  　　譬如微小火　　樵湿则能灭<br>
  　　于佛教法中　　懈怠者亦然<br>
  　　譬如人钻火　　未出数休息<br>
  　　火势随止灭　　懈怠者亦然<br>
  　　譬如净火珠　　离缘而求火<br>
  　　毕竟不可得　　懈怠者亦然<br>
  　　譬如明净日　　闭目求见色<br>
  　　于佛教法中　　懈怠者亦然<br>
  　　譬人无手足　　欲射过大地<br>
  　　永不从彼意　　懈怠者亦然<br>
  　　譬如大海水　　一毛渧求尽<br>
  　　于佛教法中　　懈怠者亦然<br>
  　　譬如火劫起　　欲以少水灭<br>
  　　于佛教法中　　懈怠者亦然<br>
  　　譬人见虚空　　便言我身满<br>
  　　于佛教法中　　懈怠者亦然</p>
  <p>　　尔时文殊师利。问法首菩萨言。佛子。如佛所说。闻受法者能断烦恼。云何众生等闻正法而不能断。随淫怒痴。随慢。随爱。随忿。随悭嫉。随恨。随谄曲。是诸垢法悉不离心。心无所行能断结使。尔时法首菩萨。以偈答曰。</p>
  <p>　　佛子善谛听　　所问如实义<br>
  　　非但积多闻　　能入如来法<br>
  　　譬人水所漂　　惧溺而渴死<br>
  　　不能如说行　　多闻亦如是<br>
  　　譬人大惠施　　种种诸肴膳<br>
  　　不食自饿死　　多闻亦如是<br>
  　　譬如有良医　　具知诸方药<br>
  　　自疾不能救　　多闻亦如是<br>
  　　譬如贫穷人　　日夜数他宝<br>
  　　自无半钱分　　多闻亦如是<br>
  　　譬如帝王子　　应受无极乐<br>
  　　业障故贫苦　　多闻亦如是<br>
  　　譬如聋聩人　　善奏诸音声<br>
  　　悦彼不自闻　　多闻亦如是<br>
  　　譬如盲瞽人　　本习故能画<br>
  　　示彼不自见　　多闻亦如是<br>
  　　譬如海导师　　能度无量众<br>
  　　拯彼不自济　　多闻亦如是<br>
  　　譬人处大众　　善说胜妙事<br>
  　　内自无实德　　多闻亦如是</p>
  <p>　　尔时文殊师利。问智首菩萨言。佛子。于佛法中智慧为首。如来何故。或为众生。赞叹檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜慈悲喜舍。此一一法。皆不能得无上菩提。尔时智首菩萨。以偈答曰。</p>
  <p>　　难知而能知　　随顺众生心<br>
  　　佛子所问义　　谛听我今说<br>
  　　过去未来世　　现在诸导师<br>
  　　未曾以一法　　得成无上道<br>
  　　如来知众生　　本性所修习<br>
  　　善顺应度者　　为说净妙法<br>
  　　悭者赞布施　　毁禁赞持戒<br>
  　　嗔恚赞忍辱　　懈怠赞精进<br>
  　　乱意赞禅定　　愚痴赞智慧<br>
  　　不仁赞慈愍　　怒害赞大悲<br>
  　　忧戚为赞喜　　憎爱为赞舍<br>
  　　如是修习者　　渐解一切法<br>
  　　譬如造宫室　　起基令坚固<br>
  　　施戒亦如是　　菩萨众行本<br>
  　　赞如牢坚城　　防御诸敌难<br>
  　　忍进亦如是　　防护诸菩萨<br>
  　　譬如大力王　　威德定天下<br>
  　　禅智亦如是　　安隐诸菩萨<br>
  　　譬如转轮王　　具受一切乐<br>
  　　四等亦如是　　安乐诸菩萨</p>
  <p>　　尔时文殊师利。问贤首菩萨言。佛子。一切诸佛。唯以一乘得出生死。云何今见一切佛刹。事事不同。所谓世界众生。说法教化。寿命光明。神力众会。佛法法住。如是等事皆悉不同。无有不具一切佛法。而能成就无上菩提。尔时贤首菩萨。以偈答曰。</p>
  <p>　　文殊法常尔　　法王唯一法<br>
  　　一切无碍人　　一道出生死<br>
  　　一切诸佛身　　唯是一法身<br>
  　　一心一智慧　　力无畏亦然<br>
  　　随众生本行　　求无上菩提<br>
  　　佛刹及众会　　说法悉不同<br>
  　　一切诸佛刹　　平等普严净<br>
  　　众生业行异　　所见各不同<br>
  　　诸佛及佛法　　众生莫能见<br>
  　　佛刹法身众　　说法亦如是<br>
  　　本行广清净　　具足一切愿<br>
  　　彼人见真实　　明达知见者<br>
  　　随顺众生欲　　诸业及果报<br>
  　　各令见真实　　佛力自在故<br>
  　　佛刹无异相　　如来无憎爱<br>
  　　随彼众生行　　自得如是见<br>
  　　非是一切佛　　安住导师咎<br>
  　　无量诸世界　　示现见不同<br>
  　　一切诸世界　　所应受化者<br>
  　　常见人中雄　　诸佛法如是</p>
  <p>　　尔时诸菩萨。谓文殊师利言。佛子。我等所解各各已说。仁者辩才深入。次应敷演。何等是佛境界。何等是佛境界因。何等是佛境界所入。何等是佛境界所度。何等是佛境界随顺知。何等是佛境界随顺法。何等是佛境界分别知。何等是识佛境界。何等是决定知佛境界。何等是佛境界照。何等是佛境界广。尔时文殊师利。以偈答曰。</p>
  <p>　　如来深境界　　其量齐虚空<br>
  　　一切众生入　　真实无所入<br>
  　　如来境界因　　唯佛能分别<br>
  　　自余无量劫　　演说不可尽<br>
  　　随顺众生故　　普入诸世间<br>
  　　智慧常寂然　　不同世所见<br>
  　　度脱诸群生　　随顺其心智<br>
  　　宣畅无穷尽　　唯是佛境界<br>
  　　如来一切智　　三世无障碍<br>
  　　诸佛妙境界　　皆悉如虚空<br>
  　　法界无异相　　随顺众生说<br>
  　　若欲具分别　　唯佛之境界<br>
  　　一切诸世间　　无量众音声<br>
  　　随时悉了知　　其实无分别<br>
  　　非识所能识　　亦非心境界<br>
  　　自性真清净　　能示诸群生<br>
  　　非业非烦恼　　寂灭无所住<br>
  　　无明无所行　　平等行世间<br>
  　　一切众生心　　普在三世中<br>
  　　如来于一念　　一切悉明达</p>
  <p>　　尔时此娑婆世界众生。佛神力故。见此佛刹一切众生。如所行法。如所行业。如世间行。随身所行。随根所行。随其行报所生之处。持戒毁禁说法果报。如是世界中事一切悉见。如是东方百千亿世界。不可量不可数不可思议不可称无等无边无分齐不可说虚空法界等一切世界。乃至说法果报一切悉见南西北方四维上下亦复如是。</p>
<div class="jwbt-box"><div class="jwbtbm"><a id=j0083-01-15></a><a href=#MENU-top>净行品第七</a></div></div>
<p>　　尔时智首菩萨。问文殊师利言。佛子。云何菩萨不染身口意业。不害身口意业。不痴身口意业。不退转身口意业。不动身口意业。应赞叹身口意业。清净身口意业。离烦恼身口意业。随智慧身口意业。云何菩萨生处成就。姓成就。家成就色相成就。念成就。智慧成就趣成就。无畏成就。觉悟成就。云何菩萨第一智慧。最上智慧。胜智慧。最胜智慧。不可量智慧。不可数智慧。不可思议智慧。不可称智慧。不可说智慧。云何菩萨因力具足。意力具足。方便力具足。缘力具足。境界力具足。根力具足。止观力具足。定力具足。云何菩萨善知阴界入。善知缘起法。善知欲色无色界。善知过去未来现在。云何菩萨修七觉意。修空无相无作。云何菩萨满足檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜慈悲喜舍。云何菩萨得是处非处智力。过去未来现在业报智力。种种诸根智力。种种性智力。种种欲智力。一切至处道智力。禅定解脱三昧垢净智力。宿命无碍智力。天眼无碍智力。断一切烦恼习气智力。云何菩萨常为诸天王守护恭敬供养。龙王。鬼神王。乾闼婆王。阿修罗王。迦楼罗王。紧那罗王。摩睺罗伽王。人王梵天王等守护恭敬供养。云何菩萨为众生舍。为救为归为趣。为炬为明为灯。为导为无上导。云何菩萨。于一切众生。为第一为大为胜。为上为无上。为无等为无等等。尔时文殊师利。答智首菩萨曰。善哉善哉。佛子。多所饶益多所安隐。哀愍世间惠利一切安乐天人。问如是义。佛子。菩萨成就身口意业。能得一切胜妙功德。于佛正法心无挂碍。去来今佛所转法轮。能随顺转不舍众生。明达实相。断一切恶具足众善。色像第一。悉如普贤大菩萨等。成就如来。一切种智。于一切法悉得自在。而为众生第二尊导。佛子。何等身口意业。能得一切胜妙功德。</p>
  <p>　　菩萨在家　　当愿众生　　舍离家难<br>
  　　入空法中　　孝事父母　　当愿众生<br>
  　　一切护养　　永得大安　　妻子集会<br>
  　　当愿众生　　令出爱狱　　无恋慕心<br>
  　　若得五欲　　当愿众生　　舍离贪惑<br>
  　　功德具足　　若在妓乐　　当愿众生<br>
  　　悉得法乐　　见法如幻　　若在房室<br>
  　　当愿众生　　入贤圣地　　永离欲秽<br>
  　　着宝璎珞　　当愿众生　　舍离重担<br>
  　　度有无岸　　若上楼阁　　当愿众生<br>
  　　升佛法堂　　得微妙法　　布施所珍<br>
  　　当愿众生　　悉舍一切　　心无贪着<br>
  　　若在聚会　　当愿众生　　究竟解脱<br>
  　　到如来处　　若在危难　　当愿众生<br>
  　　随意自在　　无所挂碍　　以信舍家<br>
  　　当愿众生　　弃舍世业　　心无所著<br>
  　　若入僧坊　　当愿众生　　一切和合<br>
  　　心无限碍　　诣大小师　　当愿众生<br>
  　　开方便门　　深入法要　　求出家法<br>
  　　当愿众生　　得不退转　　心无障碍<br>
  　　脱去俗服　　当愿众生　　解道修德<br>
  　　无复懈怠　　除剃须发　　当愿众生<br>
  　　断除烦恼　　究竟寂灭　　受着袈裟<br>
  　　当愿众生　　舍离三毒　　心得欢喜<br>
  　　受出家法　　当愿众生　　如佛出家<br>
  　　开导一切　　自归于佛　　当愿众生<br>
  　　体解大道　　发无上意　　自归于法<br>
  　　当愿众生　　深入经藏　　智慧如海<br>
  　　自归于僧　　当愿众生　　统理大众<br>
  　　一切无碍　　受持净戒　　当愿众生<br>
  　　具足修习　　学一切戒　　受行道禁<br>
  　　当愿众生　　具足道戒　　修如实业<br>
  　　始请和尚　　当愿众生　　得无生智<br>
  　　到于彼岸　　受具足戒　　当愿众生<br>
  　　得胜妙法　　成就方便　　若入房舍<br>
  　　当愿众生　　升无上堂　　得不退法<br>
  　　若敷床座　　当愿众生　　敷善法座<br>
  　　见真实相　　正身端坐　　当愿众生<br>
  　　坐佛道树　　心无所倚　　结跏趺坐<br>
  　　当愿众生　　善根坚固　　得不动地<br>
  　　三昧正受　　当愿众生　　向三昧门<br>
  　　得究竟定　　观察诸法　　当愿众生<br>
  　　见法真实　　无所挂碍　　舍跏趺坐<br>
  　　当愿众生　　知诸行性　　悉归散灭<br>
  　　下床安足　　当愿众生　　履践圣迹<br>
  　　不动解脱　　始举足时　　当愿众生<br>
  　　越度生死　　善法满足　　被着衣裳<br>
  　　当愿众生　　服诸善根　　每知惭愧<br>
  　　整服结带　　当愿众生　　自检修道<br>
  　　不坏善法　　次着上衣　　当愿众生<br>
  　　得上善根　　究竟胜法　　着僧伽梨<br>
  　　当愿众生　　大慈覆护　　得不动法<br>
  　　手执杨枝　　当愿众生　　心得正法<br>
  　　自然清净　　晨嚼杨枝　　当愿众生<br>
  　　得调伏牙　　噬诸烦恼　　左右便利<br>
  　　当愿众生　　蠲除污秽　　无淫怒痴<br>
  　　已而就水　　当愿众生　　向无上道<br>
  　　得出世法　　以水涤秽　　当愿众生<br>
  　　具足净忍　　毕竟无垢　　以水盥掌<br>
  　　当愿众生　　得上妙手　　受持佛法<br>
  　　澡漱口齿　　当愿众生　　向净法门<br>
  　　究竟解脱　　手执锡杖　　当愿众生<br>
  　　设净施会　　见道如实　　擎持应器<br>
  　　当愿众生　　成就法器　　受天人供<br>
  　　发趾向道　　当愿众生　　趣佛菩提<br>
  　　究竟解脱　　若已在道　　当愿众生<br>
  　　成就佛道　　无余所行　　涉路而行<br>
  　　当愿众生　　履净法界　　心无障碍<br>
  　　见趣高路　　当愿众生　　升无上道<br>
  　　超出三界　　见趣下路　　当愿众生<br>
  　　谦下柔软　　入佛深法　　若见险路<br>
  　　当愿众生　　弃捐恶道　　灭除邪见<br>
  　　若见直路　　当愿众生　　得中正意<br>
  　　身口无曲　　见道扬尘　　当愿众生<br>
  　　永离尘秽　　毕竟清净　　见道无尘<br>
  　　当愿众生　　大悲所熏　　心意柔润<br>
  　　见深坑涧　　当愿众生　　向正法界<br>
  　　灭除诸难　　见听讼堂　　当愿众生<br>
  　　说甚深法　　一切和合　　若见大树<br>
  　　当愿众生　　离我诤心　　无有忿恨<br>
  　　若见丛林　　当愿众生　　一切敬礼<br>
  　　天人师仰　　若见高山　　当愿众生<br>
  　　得无上善　　莫能见顶　　若见刺棘<br>
  　　当愿众生　　拔三毒刺　　无贼害心<br>
  　　见树茂叶　　当愿众生　　以道自荫<br>
  　　入禅三昧　　见树好华　　当愿众生<br>
  　　开净如华　　相好满具　　见树丰果<br>
  　　当愿众生　　起道树行　　成无上果<br>
  　　见诸流水　　当愿众生　　得正法流<br>
  　　入佛智海　　若见陂水　　当愿众生<br>
  　　悉得诸佛　　不坏正法　　若见浴池<br>
  　　当愿众生　　入佛海智　　问答无穷<br>
  　　见人汲井　　当愿众生　　得如来辩<br>
  　　不可穷尽　　若见泉水　　当愿众生<br>
  　　善根无尽　　境界无上　　见山涧水<br>
  　　当愿众生　　洗濯尘垢　　意解清净<br>
  　　若见桥梁　　当愿众生　　兴造法桥<br>
  　　度人不休　　见修园圃　　当愿众生<br>
  　　耘除秽恶　　不生欲根　　见无忧林<br>
  　　当愿众生　　心得欢喜　　永除忧恼<br>
  　　见好园池　　当愿众生　　勤修众善<br>
  　　具足菩提　　见严饰人　　当愿众生<br>
  　　三十二相　　而自庄严　　见素服人<br>
  　　当愿众生　　究竟得到　　头陀彼岸<br>
  　　见志乐人　　当愿众生　　清净法乐<br>
  　　以道自娱　　见愁忧人　　当愿众生<br>
  　　于有为法　　心生厌离　　见欢乐人<br>
  　　当愿众生　　得无上乐　　憺怕无患<br>
  　　见苦恼人　　当愿众生　　灭除众苦<br>
  　　得佛智慧　　见强健人　　当愿众生<br>
  　　得金刚身　　无有衰耄　　见疾病人<br>
  　　当愿众生　　知身空寂　　解脱众苦<br>
  　　见端正人　　当愿众生　　欢喜恭敬<br>
  　　诸佛菩萨　　见丑陋人　　当愿众生<br>
  　　远离鄙恶　　以善自严　　见报恩人<br>
  　　当愿众生　　常念诸佛　　菩萨恩德<br>
  　　见背恩人　　当愿众生　　常见贤圣<br>
  　　不作众恶　　若见沙门　　当愿众生<br>
  　　寂静调伏　　究竟无余　　见婆罗门<br>
  　　当愿众生　　得真清净　　离一切恶<br>
  　　若见仙人　　当愿众生　　向正真道<br>
  　　究竟解脱　　见苦行人　　当愿众生<br>
  　　坚固精勤　　不退佛道　　见着甲胄<br>
  　　当愿众生　　誓服法铠　　得无师法<br>
  　　见无铠仗　　当愿众生　　远离众恶<br>
  　　亲近善法　　见论议人　　当愿众生<br>
  　　得无上辩　　摧伏外道　　见正命人<br>
  　　当愿众生　　得清净命　　威仪不异<br>
  　　若见帝王　　当愿众生　　逮得法王<br>
  　　转无碍轮　　见帝王子　　当愿众生<br>
  　　履佛子行　　化生法中　　若见长者<br>
  　　当愿众生　　永离爱欲　　深解佛法<br>
  　　若见大臣　　当愿众生　　常得正念<br>
  　　修行众善　　若见城郭　　当愿众生<br>
  　　得金刚身　　心不可沮　　若见王都<br>
  　　当愿众生　　明达远照　　功德自在<br>
  　　若见妙色　　当愿众生　　得上妙色<br>
  　　天人赞叹　　入里乞食　　当愿众生<br>
  　　入深法界　　心无障碍　　到人门户<br>
  　　当愿众生　　入总持门　　见诸佛法<br>
  　　入人堂室　　当愿众生　　入一佛乘<br>
  　　明达三世　　遇难持戒　　当愿众生<br>
  　　不舍众善　　永度彼岸　　见舍戒人<br>
  　　当愿众生　　超出众难　　度三恶道<br>
  　　若见空钵　　当愿众生　　其心清净<br>
  　　空无烦恼　　若见满钵　　当愿众生<br>
  　　具足成满　　一切善法　　若得食时<br>
  　　当愿众生　　为法供养　　志在佛道<br>
  　　若不得食　　当愿众生　　远离一切<br>
  　　诸不善行　　见惭愧人　　当愿众生<br>
  　　惭愧正行　　调伏诸根　　见无惭愧<br>
  　　当愿众生　　离无惭愧　　普行大慈<br>
  　　得香美食　　当愿众生　　知节少欲<br>
  　　情无所著　　得不美食　　当愿众生<br>
  　　具足成满　　无愿三昧　　得柔软食<br>
  　　当愿众生　　大悲所熏　　心意柔软<br>
  　　得粗涩食　　当愿众生　　永得远离<br>
  　　世间爱味　　若咽食时　　当愿众生<br>
  　　禅悦为食　　法喜充满　　所食杂味<br>
  　　当愿众生　　得佛上味　　化成甘露<br>
  　　饭食已讫　　当愿众生　　德行充盈<br>
  　　成十种力　　若说法时　　当愿众生<br>
  　　得无尽辩　　深达佛法　　退坐出堂<br>
  　　当愿众生　　深入佛智　　永出三界<br>
  　　若入水时　　当愿众生　　深入佛道<br>
  　　等达三世　　澡浴身体　　当愿众生<br>
  　　身心无垢　　光明无量　　盛暑炎炽<br>
  　　当愿众生　　离烦恼热　　得清凉定<br>
  　　隆寒冰结　　当愿众生　　究竟解脱<br>
  　　无上清凉　　讽诵经典　　当愿众生<br>
  　　得总持门　　摄一切法　　若见如来<br>
  　　当愿众生　　悉得佛眼　　见诸最胜<br>
  　　谛观如来　　当愿众生　　悉睹十方<br>
  　　端正如佛　　见佛塔庙　　当愿众生<br>
  　　尊重如塔　　受天人敬　　敬心观塔<br>
  　　当愿众生　　尊重如佛　　天人宗仰<br>
  　　顶礼佛塔　　当愿众生　　得道如佛<br>
  　　无能见顶　　右绕塔庙　　当愿众生<br>
  　　履行正路　　究畅道意　　绕塔三匝<br>
  　　当愿众生　　得一向意　　勤求佛道<br>
  　　赞咏如来　　当愿众生　　度功德岸<br>
  　　叹无穷尽　　赞佛相好　　当愿众生<br>
  　　光明神德　　如佛法身　　若洗足时<br>
  　　当愿众生　　得四神足　　究竟解脱<br>
  　　昏夜寝息　　当愿众生　　休息诸行<br>
  　　心净无秽　　晨朝觉悟　　当愿众生<br>
  　　一切智觉　　不舍十方</p>
  <p>　　佛子。是为菩萨身口意业。能得一切胜妙功德。诸天魔梵沙门婆罗门人及非人声闻缘觉所不能动。</p>
<div class="jwbt-box"><div class="jwbtbm"><a id=j0083-01-16></a><a href=#MENU-top>贤首菩萨品第八之一</a></div></div>
<p>　　尔时文殊师利。以偈问了达深义净德。贤首菩萨曰。</p>
  <p>　　佛子我已说　　菩萨清净行<br>
  　　一切诸世尊　　咸共所赞叹<br>
  　　又诸大士众　　甚深微妙行<br>
  　　功德广大义　　仁者应演说<br>
  　　贤首菩萨答　　佛子善谛听<br>
  　　菩萨诸功德　　无量无有边<br>
  　　我当随力说　　菩萨少功德<br>
  　　我之所演畅　　如海一微渧<br>
  　　菩萨于生死　　最初发心时<br>
  　　一向求菩提　　坚固不可动<br>
  　　彼一念功德　　深广无边际<br>
  　　如来分别说　　穷劫犹不尽<br>
  　　何况于无量　　无数无边劫<br>
  　　具足修诸度　　诸地功德行<br>
  　　十方世界中　　一切诸如来<br>
  　　说彼功德云　　亦不能究竟<br>
  　　今我说菩萨　　功德中少分<br>
  　　如鸟履虚空　　如地一微尘<br>
  　　非是无所因　　又亦非无缘<br>
  　　菩萨初发意　　直心大功德<br>
  　　于佛及法僧　　深起清净信<br>
  　　信敬三宝故　　能发菩提心<br>
  　　不求五欲乐　　宝货诸财利<br>
  　　亦不求自安　　希望世名闻<br>
  　　灭除众生苦　　令尽无有余<br>
  　　誓度斯等类　　菩萨初发心<br>
  　　常欲令众生　　离苦永安乐<br>
  　　严净一切刹　　供养无量佛<br>
  　　乐立佛正法　　欲得无上道<br>
  　　净修一切智　　菩萨初发心<br>
  　　深心净信不可坏　　恭敬供养一切佛<br>
  　　尊重正法及圣僧　　信敬三宝故发心<br>
  　　深信诸佛及正法　　亦信菩萨所行道<br>
  　　正心信向佛菩提　　菩萨因是初发心<br>
  　　信为道元功德母　　增长一切诸善法<br>
  　　除灭一切诸疑惑　　示现开发无上道<br>
  　　净信离垢心坚固　　灭除憍慢恭敬本<br>
  　　信是宝藏第一法　　为清净手受众行<br>
  　　信能舍离诸染着　　信解微妙甚深法<br>
  　　信能转胜成众善　　究竟必至如来处<br>
  　　清净明利诸善根　　信力坚固不可坏<br>
  　　信永除灭一切恶　　信能逮得无师宝<br>
  　　信于法门无障碍　　舍离八难得无难<br>
  　　信能超出众魔境　　示现无上解脱道<br>
  　　一切功德不坏种　　出生无上菩提树<br>
  　　长养最胜智慧门　　信能示现一切佛<br>
  　　是故演说次第行　　信乐最胜甚难得<br>
  　　譬如灵瑞优昙华　　亦如随意妙宝珠<br>
  　　若信恭敬一切佛　　则持净戒顺正教<br>
  　　若持净戒顺正教　　诸佛贤圣所赞叹<br>
  　　戒是无上菩提本　　应当具足持净戒<br>
  　　若能具足持净戒　　一切如来所赞叹<br>
  　　若信恭敬一切佛　　则能奇特供最胜<br>
  　　若能奇特供最胜　　彼信佛心难思议<br>
  　　若信如来正真法　　则常乐闻无厌足<br>
  　　若乐闻法无厌足　　欣悟不可思议法<br>
  　　若信恭敬清净僧　　则信坚固不可坏<br>
  　　若信坚固不可坏　　彼人信力不可动<br>
  　　若信坚固不可动　　诸根明利悉清净<br>
  　　若根明利悉清净　　则离一切恶知识<br>
  　　若能远离恶知识　　则能亲近善知识<br>
  　　若能亲近善知识　　则修无量诸功德<br>
  　　若能广修诸功德　　则能善解诸因果<br>
  　　若能善解诸因果　　则成殊胜妙解脱<br>
  　　若成殊胜妙解脱　　则为一切佛所护<br>
  　　若为一切佛所护　　则生无上菩提心<br>
  　　若生无上菩提心　　则能勤修佛功德<br>
  　　若能勤修佛功德　　则能得生诸佛家<br>
  　　若能得生诸佛家　　则于诸法无所著<br>
  　　若于诸法无所著　　则得深心妙清净<br>
  　　若得深心妙清净　　则得殊胜无上心<br>
  　　若得无上殊胜心　　则修一切波罗蜜<br>
  　　若修一切波罗蜜　　则能具足摩诃衍<br>
  　　若能具足摩诃衍　　则法供养一切佛<br>
  　　若法供养一切佛　　则念佛定不可坏<br>
  　　若念佛定不可坏　　则常睹见十方佛<br>
  　　若常睹见十方佛　　则知如来常安住<br>
  　　若知如来常安住　　则于其人法永存<br>
  　　若于其人法永存　　则得辩才无穷尽<br>
  　　若得辩才无穷尽　　则能演说无量法<br>
  　　若能演说无量法　　则能度脱一切众<br>
  　　若能度脱一切众　　则得大悲心坚固<br>
  　　若得大悲心坚固　　则常喜乐甚深法<br>
  　　若能喜乐甚深法　　则能舍离有为过<br>
  　　若能舍离有为过　　则离我慢诸放逸<br>
  　　若离我慢诸放逸　　则能兼利一切众<br>
  　　若能兼利一切众　　则处生死无忧戚<br>
  　　若处生死无忧戚　　则能精进无有上<br>
  　　若能精进无有上　　则得一切诸神通<br>
  　　若得一切诸神通　　则解一切众生行<br>
  　　若解一切众生行　　则能成就诸众生<br>
  　　若能成就诸众生　　则得成就众生智<br>
  　　若得成就众生智　　则能具足四摄法<br>
  　　若能具足四摄法　　则与众生无量利<br>
  　　若与众生无量利　　则能具足方便慧<br>
  　　若能具足方便慧　　则能安住无上道<br>
  　　若能安住无上道　　则一切魔不能坏<br>
  　　若一切魔不能坏　　则能超出四魔道<br>
  　　若能超出四魔道　　则至坚固不动地<br>
  　　若至坚固不动地　　则得无生深法忍<br>
  　　若得无生深法忍　　则为诸佛所授记<br>
  　　若为诸佛所授记　　则常普现诸佛前<br>
  　　若常普现诸佛前　　则解诸佛微密教<br>
  　　若解诸佛微密教　　则为诸佛常护念<br>
  　　若为诸佛常护念　　以佛功德自庄严<br>
  　　若佛功德自庄严　　则得无量功德身<br>
  　　若得无量功德身　　其身显耀如金山<br>
  　　若身显耀如金山　　具足众相三十二<br>
  　　若具众相三十二　　八十种好自庄严<br>
  　　八十种好自庄严　　其身光明无有量<br>
  　　若身光明无有量　　光明庄严难思议<br>
  　　若光庄严难思议　　则出无量宝莲华<br>
  　　若出无量宝莲华　　一一华坐无量佛<br>
  　　普现十方无量刹　　教化度脱一切众<br>
  　　若能度脱一切众　　则得无量自在力<br>
  　　若得无量自在力　　则能严净诸佛刹<br>
  　　解说甚深微妙法　　不可思议众欢喜<br>
  　　若说微妙甚深法　　不可思议众欢喜<br>
  　　则能具足四辩力　　自在能度一切众<br>
  　　若能具足四辩力　　自在能度一切众<br>
  　　彼人智慧常在前　　身口意业无错谬<br>
  　　若彼智慧常在前　　身口意业无错谬<br>
  　　彼人愿力得自在　　随众所宜现其身<br>
  　　若彼愿力得自在　　随众所宜现其身<br>
  　　为诸众生说法时　　音声微妙难思议<br>
  　　若为众生说法时　　音声微妙难思议<br>
  　　于彼一切众生类　　一念之中悉知心<br>
  　　若彼一切众生类　　一念之中悉知心<br>
  　　其人生死永无余　　寂灭一切烦恼患<br>
  　　若人生死永无余　　寂灭一切烦恼患<br>
  　　法身功德智慧具　　深解一切诸法实<br>
  　　若身功德智慧具　　深解一切诸法实<br>
  　　十地十种自在力　　皆悉究竟胜解脱<br>
  　　若十地种自在力　　皆悉究竟得解脱<br>
  　　授记庄严悉具足　　无量法门得自在<br>
  　　若记庄严悉具足　　无量法门得自在<br>
  　　尽为一切十方佛　　皆与授记无有余<br>
  　　若为一切十方佛　　皆与授记无有余<br>
  　　甘露法水灌其顶　　十方诸佛授记竟<br>
  　　若甘露水灌其顶　　十方诸佛授记竟<br>
  　　法身充满遍虚空　　安住不动十方界<br>
  　　若身充满遍虚空　　安住不动十方界<br>
  　　一切诸天及世人　　无等等界莫能知<br>
  　　于本所行无不果　　其见闻者悉不空<br>
  　　此是无上大福田　　供养施者大果报<br>
  　　彼善男子威神力　　正法常住永不灭<br>
  　　十善功德诸妙行　　无量法宝最无上<br>
  　　彼威神力佛法海　　法宝坚固如金刚<br>
  　　智慧满足不可尽　　如是无量功德海<br>
  　　或有刹土无有佛　　于彼示现成正觉<br>
  　　或有国土无有法　　于彼示现说法藏<br>
  　　菩萨希望一切断　　于一念顷游十方<br>
  　　示现十方如满月　　无量方便化众生<br>
  　　于彼十方世界中　　念念示现成佛道<br>
  　　转正法轮入涅槃　　现分舍利为众生<br>
  　　或现声闻缘觉道　　示现成佛普庄严<br>
  　　现无量劫度众生　　以三乘门广开化<br>
  　　或现男女种种形　　天人龙神阿修罗<br>
  　　随诸众生若干身　　无量行业诸音声<br>
  　　一切示现无有余　　海印三昧势力故<br>
  　　不可思议庄严刹　　恭敬供养一切佛<br>
  　　光明庄严难思议　　教化众生无有量<br>
  　　智慧自在不可议　　说法教化得自在<br>
  　　施戒忍辱精进禅　　方便智慧诸功德<br>
  　　一切自在难思议　　华严三昧势力故</p>
<div class="jwbt-box"><div class="jwbt"><a id=j0083-01-17></a><a href=#MENU-top>大方广佛华严经卷第七</a></div>
<div class="jwbtbm"><a id=j0083-01-18></a><a href=#MENU-top>贤首菩萨品第八之一</a></div></div>
<p>　　入微尘数诸三昧　　一三昧生尘等定<br>
  　　一尘中现无量刹　　而彼微尘亦不增<br>
  　　一尘内刹现有佛　　或现有刹而无佛<br>
  　　或现有刹净不净　　或现大刹及中下<br>
  　　或刹伏住或随顺　　或如野马或四方<br>
  　　或有国土如天网　　世界成败无不现<br>
  　　如一微尘所示现　　一切微尘亦如是<br>
  　　是名三昧自在力　　亦无量称解脱力<br>
  　　若欲供养一切佛　　出生无量三昧门<br>
  　　能以一手覆三千　　供养一切诸如来<br>
  　　十方国土胜妙华　　无价宝珠殊异香<br>
  　　皆悉自然从手出　　供养道树诸最胜<br>
  　　无价宝衣杂妙香　　宝幢幡盖而庄严<br>
  　　金华宝帐妙校饰　　十方一切上供具<br>
  　　悉从手中自然出　　供养道树诸最胜<br>
  　　一切十方诸妓乐　　无量和雅妙音声<br>
  　　及以种种众妙偈　　赞叹诸佛实功德<br>
  　　音声遍满十方界　　悉从掌中自然出<br>
  　　无量清净诸行业　　所得右手放光明<br>
  　　香水普洒十方国　　供养一切照世灯<br>
  　　放妙庄严大光明　　出生无量宝莲华<br>
  　　于莲华中无量佛　　相好具足自庄严<br>
  　　放华庄严净光明　　庄严妙华以为帐<br>
  　　散诸杂华遍十方　　供养一切诸如来<br>
  　　放香庄严净光明　　庄严妙香以为帐<br>
  　　散诸杂香遍十方　　供养一切诸如来<br>
  　　放细末香净光明　　庄严末香以为帐<br>
  　　散诸末香遍十方　　供养一切诸如来<br>
  　　放衣庄严净光明　　庄严宝衣以为帐<br>
  　　散诸宝衣遍十方　　供养一切诸如来<br>
  　　放宝庄严净光明　　庄严妙宝以为帐<br>
  　　散诸妙宝遍十方　　供养一切诸如来<br>
  　　放妙莲华净光明　　众妙莲华以为帐<br>
  　　散诸莲华遍十方　　供养一切诸如来<br>
  　　放诸璎珞净光明　　诸妙璎珞以为帐<br>
  　　散诸璎珞遍十方　　供养一切诸如来<br>
  　　放庄严幢净光明　　其幢青黄赤白色<br>
  　　无量种种而庄严　　以幢严饰诸佛刹<br>
  　　执持杂宝庄严盖　　众宝缯彩为垂带<br>
  　　宝铃演出最胜音　　以此供养诸如来<br>
  　　手出供具难思议　　如是供养一导师<br>
  　　供一切佛亦如是　　大仙三昧自在力<br>
  　　欲安一切众生类　　出生自在胜三昧<br>
  　　一切所行诸功德　　无量方便度众生<br>
  　　或现供养如来门　　或现一切布施门<br>
  　　或现具足持戒门　　或现无尽忍辱门<br>
  　　无量苦行精进门　　禅定寂静三昧门<br>
  　　无量大辩智慧门　　一切所行方便门<br>
  　　现四无量神通门　　大慈大悲四摄门<br>
  　　无量功德智慧门　　一切缘起解脱门<br>
  　　清净根力道法门　　或现声闻小乘门<br>
  　　或现缘觉中乘门　　或现无上大乘门<br>
  　　或现无常众苦门　　或现无我众生门<br>
  　　或现不净离欲门　　寂静灭定三昧门<br>
  　　随诸众生起病门　　一切对治诸法门<br>
  　　随彼众生烦恼性　　如应说法广开化<br>
  　　如是一切诸法门　　随其本性而济度<br>
  　　一切天人莫能知　　是自在胜三昧力<br>
  　　出生随乐胜三昧　　分别了知众生心<br>
  　　随顺教化诸群生　　令离忧恼得欢喜<br>
  　　劫中灾难饥馑时　　一切资生诸乐具<br>
  　　随其所须普周给　　是为能作大施主<br>
  　　肴膳香美上味食　　宝衣庄严随所乐<br>
  　　己身国土珍爱施　　好施众生悉从化<br>
  　　以诸相好庄严身　　上妙衣服及众华<br>
  　　杂种末香以涂身　　现此严饰度众生<br>
  　　一切世间所喜乐　　种种殊胜净妙色<br>
  　　随其所应普示现　　令乐色者得解脱<br>
  　　柔软美声如哀鸾　　拘真罗等微妙音<br>
  　　具足八种梵音声　　随其所乐为说法<br>
  　　八万四千诸法门　　诸佛以此度众生<br>
  　　分别诸法无量门　　随众生性化导之<br>
  　　众生苦乐利无利　　一切世间所行法<br>
  　　悉能普应同其事　　以此摄法度众生<br>
  　　无量无边大苦海　　为众生故悉能忍<br>
  　　与彼同事不念苦　　饶益众生令安乐<br>
  　　若有不识出家法　　乐着生死不求解<br>
  　　是故菩萨舍国财　　常乐出家求寂静<br>
  　　五欲所缚不离家　　欲令众生解脱故<br>
  　　示现不乐处爱欲　　是故出家求解脱<br>
  　　欲令具足十种行　　是佛如来本所修<br>
  　　菩萨所行无有余　　修习是法度众生<br>
  　　或有众生寿无量　　烦恼微细乐世间<br>
  　　为斯一切众生类　　示现生老病死患<br>
  　　或有贪欲嗔恚痴　　烦恼猛火常炽然<br>
  　　为现生老病死苦　　化度一切众生故<br>
  　　如来十力无所畏　　及佛十八不共法<br>
  　　最胜无量诸功德　　以此妙法度众生<br>
  　　说法教诫及神足　　住持自在神通力<br>
  　　菩萨示现斯功德　　以此济度诸群生<br>
  　　如是方便无有量　　随顺世间度众生<br>
  　　不着世间如莲华　　能令众生大欢喜<br>
  　　博综多识辩才王　　文颂谈论过世间<br>
  　　示现世间众技术　　譬如幻师现众像<br>
  　　或为长者邑中主　　或为贾客商人导<br>
  　　或为国王及大臣　　或为良医疗众病<br>
  　　或于旷野作大树　　或为良药无尽藏<br>
  　　或作宝珠随所求　　迷道众生示正路<br>
  　　若见世界始成立　　众生未知资生法<br>
  　　是时菩萨为工匠　　为之示现种种业<br>
  　　不作恶业害生具　　欲令群生寿安乐<br>
  　　咒术药草学众论　　悉为诸佛所称叹<br>
  　　或现仙人殊胜行　　一切群生所爱乐<br>
  　　示行苦行及深法　　随其所应悉能现<br>
  　　或作外道出家人　　或复示现事火法<br>
  　　或现裸形无衣服　　能为彼人作师长<br>
  　　见有邪命种种行　　习行非法以为胜<br>
  　　一切梵志诸苦行　　能于其中而化度<br>
  　　五热炙身随日转　　或受牛鹿畜生戒<br>
  　　被服草衣奉事火　　为化是等作导师<br>
  　　现乐游行诸天庙　　自投恒河求解脱<br>
  　　食果服气而饮水　　思惟正法不放逸<br>
  　　或现胡跪翘一足　　或卧刺棘灰土上<br>
  　　或卧杵石求解脱　　为彼师导教化故<br>
  　　如是等类诸外道　　具观彼意如应化<br>
  　　菩萨苦行无与等　　外道由是得解脱<br>
  　　若见世间无正见　　常依一切邪见住<br>
  　　方便为说甚深法　　悉令得解真实谛<br>
  　　或以鬼神边地语　　为斯等类说四谛<br>
  　　或以正语说四谛　　或人天语说四谛<br>
  　　或以法辩说四谛　　或以义辩说四谛<br>
  　　或以辞辩说四谛　　或无尽辩说四谛<br>
  　　或八部音说四谛　　或一切音说四谛<br>
  　　随彼所解语言音　　为说四谛令解脱<br>
  　　知一切语不思议　　是名说法三昧力<br>
  　　安隐众生胜三昧　　为度一切众生故<br>
  　　放大光明难思议　　以此光明救群生<br>
  　　所放光明名善现　　若有众生遇斯光<br>
  　　彼获果报无有量　　因是究竟无上道<br>
  　　由彼显现诸如来　　亦现一切法僧道<br>
  　　又现最胜塔形像　　故获光明名善现<br>
  　　又放光明名清净　　映蔽一切天人光<br>
  　　除灭一切诸闇冥　　普照十方无量国<br>
  　　彼光觉悟一切众　　执持灯明供养佛<br>
  　　以灯供养诸佛故　　得成最胜世间灯<br>
  　　然诸香油及酥灯　　或以竹木为炬明<br>
  　　以能然此诸灯明　　得是清净妙光明<br>
  　　又放光明名济度　　彼光觉悟一切众<br>
  　　当发无上菩提心　　度脱欲海诸群生<br>
  　　若发无上菩提心　　度脱欲海诸群生<br>
  　　彼悉能度四驶流　　示导无畏解脱处<br>
  　　造立无量诸桥梁　　或作舟船度众生<br>
  　　毁呰有为赞寂静　　因此得成度光明<br>
  　　又放光明名除爱　　彼光觉悟一切众<br>
  　　舍离五欲诸渴爱　　思乐解脱甘露水<br>
  　　若能远离五欲渴　　思乐解脱甘露水<br>
  　　以佛解脱甘露雨　　灭除众生诸渴爱<br>
  　　惠施池井诸泉流　　以求无上佛菩提<br>
  　　毁呰五欲赞诸禅　　因此得成灭爱光<br>
  　　又放光明名欢喜　　彼光觉悟一切众<br>
  　　欢喜爱乐佛菩提　　发心愿求无师宝<br>
  　　建立如来大慈像　　相好具足坐莲华<br>
  　　赞叹最胜诸功德　　因是得成喜光明<br>
  又放光明名爱乐　　彼光觉悟一切众<br>
  　　心常爱乐诸如来　　无上法宝清净僧<br>
  　　常会十方诸佛前　　逮成无上深法忍<br>
  　　教化无量群生类　　心常念佛深妙法<br>
  　　开发众生菩提心　　因是得成爱乐光<br>
  　　又放光明名德聚　　彼光觉悟一切众<br>
  　　普行种种无量施　　以此愿求无上道<br>
  　　随其所求皆满足　　一切施会悉清净<br>
  　　随其所求惠施故　　因是得成德聚光<br>
  　　又放光明名深智　　彼光觉悟一切众<br>
  　　于一法门一念中　　悉解无量诸法门<br>
  　　分别诸法化众生　　及诸法相如实义<br>
  　　说法说义具足故　　因是得成深智光<br>
  　　又放光明名慧灯　　彼光觉悟一切众<br>
  　　诸法空寂无生灭　　解达非有亦非无<br>
  　　譬如野马水月形　　亦如幻梦镜中像<br>
  　　诸法无主悉空寂　　因是得成慧灯光<br>
  　　又放光名法自在　　彼光觉悟一切众<br>
  　　陀罗尼藏不可尽　　能持如来一切法<br>
  　　恭敬供养持法者　　防卫守护众贤圣<br>
  　　以无量法施众生　　因是得成自在光<br>
  　　又放光明名无悭　　彼光觉悟除贪惜<br>
  　　解知财宝非常有　　悉能舍离无所著<br>
  　　难制悭心能调伏　　解财如梦如浮云<br>
  　　常能欢喜乐布施　　因是得成无悭光<br>
  　　又放光明名清凉　　彼光觉悟毁禁者<br>
  　　安立众生净戒中　　启导令逮无师宝<br>
  　　十善业迹悉清净　　劝化众生持净戒<br>
  　　开发众生求佛道　　因是得成清凉光<br>
  　　又放光名忍庄严　　彼光觉悟嗔恚者<br>
  　　舍离嗔恚增上慢　　常乐柔和忍辱法<br>
  　　众生恶性难忍者　　悉能堪忍求佛道<br>
  　　常能赞叹忍辱法　　因是得成庄严光<br>
  　　又放光明名转胜　　彼光觉悟懈怠者<br>
  　　常能勤修三种业　　恭敬供养佛法僧<br>
  　　若能勤修三种业　　恭敬供养佛法僧<br>
  　　彼能超出四魔境　　速成无上佛菩提<br>
  　　劝化众生令精进　　恭敬供养佛法僧<br>
  　　佛法欲灭能护持　　因是得成转胜光<br>
  　　又放光明名寂静　　彼光觉悟乱意者<br>
  　　舍离贪欲嗔恚痴　　正住甚深诸三昧<br>
  　　远恶知识不善行　　又离十种非法语<br>
  　　赞叹坐禅空闲处　　因是得成寂静光<br>
  　　又放光名慧庄严　　彼光觉悟愚痴者<br>
  　　善知缘起得解脱　　智慧照明了诸根<br>
  　　若知缘起得解脱　　智慧照明了诸根<br>
  　　得圣智慧诸三昧　　逮等正觉照世间<br>
  　　舍国财宝所爱身　　精勤求法为佛道<br>
  　　专心说法为众生　　因是得成慧光明<br>
  　　又放光明名佛慧　　彼光觉悟一切众<br>
  　　见不思议无量佛　　各各坐宝莲华上<br>
  　　赞叹诸佛佛解脱　　说佛自在无有量<br>
  　　广说佛力诸神通　　因是得成佛慧光<br>
  　　又放光明名无畏　　彼光安慰恐怖者<br>
  　　非人所持诸毒害　　无量恐怖悉除灭<br>
  　　普于众生施无畏　　心常慈忍离恼害<br>
  　　拯济危难无救者　　因是得成无畏光<br>
  　　又放光明名安隐　　彼光所触疾病者<br>
  　　灭除一切诸苦痛　　悉得正受三昧乐<br>
  　　施诸良药疗众患　　摩以宝珠香涂身<br>
  　　或酥油乳石蜜施　　因是得成安隐光<br>
  　　又放光明名见佛　　彼光觉悟命终者<br>
  　　念佛三昧必见佛　　命终之后生佛前<br>
  　　见彼临终劝念佛　　又示尊像令瞻敬<br>
  　　又复劝令归依佛　　因是得成见佛光<br>
  　　又放光明名乐法　　彼光觉悟一切众<br>
  　　听法讲说及书写　　于正法中常爱乐<br>
  　　佛法欲灭能护持　　令求法者意充满<br>
  　　精勤修习佛正法　　因是得成乐法光<br>
  　　又放光明名妙音　　彼光觉悟诸佛子<br>
  　　一切世间所有声　　闻者皆是如来音<br>
  　　大音赞扬诸如来　　妓乐钟磬供养佛<br>
  　　又常赞叹佛音声　　因是得成妙音光<br>
  　　又放光名施甘露　　彼光觉悟一切众<br>
  　　远离一切放逸行　　皆悉具足诸功德<br>
  　　分别无量大苦海　　有为危脆非安隐<br>
  　　宣扬赞叹寂灭乐　　因是得成甘露光<br>
  　　又放光明名殊胜　　彼光觉悟一切众<br>
  　　于如来所闻胜戒　　胜妙三昧胜智慧<br>
  　　常叹诸佛胜妙戒　　胜妙三昧胜智慧<br>
  　　一心修习求菩提　　因是得成胜光明<br>
  　　又放光名宝庄严　　彼光觉悟一切众<br>
  　　得胜宝藏不可尽　　以此供养诸世尊<br>
  　　以宝献佛及塔庙　　兼施一切诸贫乏<br>
  　　以众珍奇供最胜　　因是成宝庄严光<br>
  　　又放光明名妙香　　彼光觉悟一切众<br>
  　　其有众生闻是香　　具足得佛诸功德<br>
  　　以人天香涂其地　　供养一切诸如来<br>
  　　以香造像及塔庙　　因是得成妙香光<br>
  　　又放光名杂庄严　　以幢幡盖而严饰<br>
  　　和雅妓乐微妙音　　散众宝华满十方<br>
  　　本以微妙妓乐音　　和末涂香众杂华<br>
  　　幢盖幡帐供诸佛　　因是得成庄严光<br>
  　　又放光明名端严　　令十方地平如掌<br>
  　　扫除僧坊大仙塔　　因是得成端严光<br>
  　　又放光明名大云　　彼光能雨妙香水<br>
  　　香水洒塔及僧坊　　因是得成大云光<br>
  　　又放光名衣庄严　　令裸形者得上服<br>
  　　以庄严服施众生　　因是成衣庄严光<br>
  　　又放光明名上味　　令饥饿者得美膳<br>
  　　本施种种上味食　　因是得成上味光<br>
  　　又放光名示现宝　　令诸贫乏得宝藏<br>
  　　以无尽藏施三宝　　因是得成示宝光<br>
  　　又放光名眼清净　　能令盲者见众色<br>
  　　以灯供佛及塔庙　　因是得成净眼光<br>
  　　又放光名耳清净　　能令聋者闻众音<br>
  　　妓乐供佛及塔庙　　因是得成净耳光<br>
  　　又放光名鼻根净　　闻若不闻悉令闻<br>
  　　众香供佛及塔庙　　因是得成鼻净光<br>
  　　又放光名舌根净　　以柔软音赞诸佛<br>
  　　永离粗犷不善语　　因是得成净舌光<br>
  　　又放光名身根净　　诸根毁坏令具足<br>
  　　礼拜诸佛及塔寺　　因是得成身净光<br>
  　　又放光名意根净　　令失心者得正念<br>
  　　修习三昧禅定力　　因是得成意净光<br>
  　　又放光名色清净　　睹见不可思议佛<br>
  　　以众妙色庄严塔　　因是得成色净光<br>
  　　又放光名声清净　　解声非声悉空寂<br>
  　　化众令知声如响　　因是得成声净光<br>
  　　又放光名香清净　　令诸臭秽成妙香<br>
  　　香水洗塔菩提树　　因是得成净香光<br>
  　　又放光名味清净　　悉除一切味中毒<br>
  　　供养佛僧及父母　　因是得成味净光<br>
  　　又放光名触清净　　坚强粗涩皆柔软<br>
  　　雨刀轮戟诸锋刃　　皆悉变成宝华鬘<br>
  　　柔软妙衣布道巷　　最胜行时足蹈上<br>
  　　香华上服用布施　　因是得成触净光<br>
  　　又放光名法清净　　一一毛孔无量佛<br>
  　　各说妙法难思议　　悉令众生得欢喜<br>
  　　因缘所生非生性　　如来法身非是身<br>
  　　湛然常住如虚空　　因此化导成法光<br>
  　　如是等比光明门　　无量无边恒沙数<br>
  　　悉从大仙毛孔出　　一切业果皆悉现<br>
  　　如一毛孔所放光　　无量无边恒沙数<br>
  　　一切毛孔亦如是　　是大仙定自在力<br>
  　　随其本行得光明　　宿世同行有缘者<br>
  　　如其所应放光明　　是名大仙智自在<br>
  　　所修行业有同者　　及行随喜功德分<br>
  　　闻见菩萨清净行　　彼人得见此光明<br>
  　　若修无量诸功德　　恭敬供养无数佛<br>
  　　心常乐求无上道　　彼人觉悟是光明<br>
  　　譬如生盲不见日　　非为无日出世间<br>
  　　诸有目者悉睹见　　各随所务修其业<br>
  　　大圣光明亦如是　　或有众生见不见<br>
  　　邪见恶害所不睹　　胜智慧者乃能见<br>
  　　摩尼宝殿上辇乘　　众宝香味庄严具<br>
  　　有功德者自然备　　非无德者所能获<br>
  　　大圣光明亦如是　　随其行业见不见<br>
  　　闻是分别诸光明　　精勤恭敬信向者<br>
  　　灭除一切诸疑惑　　速成无上功德幢<br>
  　　出生微妙胜三昧　　诸佛眷属大庄严<br>
  　　神力于此得自在　　悉能显现示众生<br>
  　　三千大千妙庄严　　化一莲华满世界<br>
  　　结跏趺坐悉充满　　是名自在三昧力<br>
  　　十方世界微尘刹　　化作七宝大莲华<br>
  　　佛子眷属共围绕　　是名自在胜三昧<br>
  　　宿世成就善因缘　　具足功德求佛道<br>
  　　彼等众生绕菩萨　　一切合掌观无厌<br>
  　　彼大仙人法如是　　甚深正受三昧力<br>
  　　菩萨处彼清净众　　如月在星独明耀<br>
  　　如此一方所示现　　诸佛子等为眷属<br>
  　　一切十方亦如是　　示现三昧自在力<br>
  　　十方世界有缘故　　往返出入度众生<br>
  　　或见菩萨入正受　　或见菩萨从定起<br>
  　　或东方见入正受　　或西方见三昧起<br>
  　　或西方见入正受　　或东方见三昧起<br>
  　　如是出入遍十方　　或异方见入正受<br>
  　　或异方见三昧起　　是大仙定自在力<br>
  　　东方世界无有余　　佛刹如来难思议<br>
  　　菩萨常现彼佛前　　是名寂静三昧力<br>
  　　东方一切诸佛前　　常见安住入正受<br>
  　　西方一切诸佛前　　常见菩萨供养佛<br>
  　　西方世界无有余　　佛刹如来难思议<br>
  　　于彼一切诸佛前　　常见菩萨入正受<br>
  　　西方见彼入正受　　东方佛刹无有余<br>
  　　于彼佛前三昧起　　恭敬供养一切佛<br>
  　　如是十方诸佛前　　出入三昧无有余<br>
  　　或见菩萨入正受　　或见恭敬供养佛<br>
  　　于眼根中入正受　　于色法中三昧起<br>
  　　示现色法不思议　　一切天人莫能知<br>
  　　于色法中入正受　　于眼起定念不乱<br>
  　　观眼无生无自性　　说空寂灭无所有<br>
  　　于耳根中入正受　　于声法中三昧起<br>
  　　分别一切诸音声　　诸天世人莫能知<br>
  　　于声法中入正受　　于耳起定念不乱<br>
  　　观耳无生无自性　　说空寂灭无所有<br>
  　　于鼻根中入正受　　于香法中三昧起<br>
  　　分别一切诸香法　　诸天世人莫能知<br>
  　　于香法中入正受　　于鼻起定念不乱<br>
  　　观鼻无生无自性　　说空寂灭无所有<br>
  　　于舌根中入正受　　于味法中三昧起<br>
  　　分别一切诸味法　　诸天世人莫能知<br>
  　　于味法中入正受　　于舌起定念不乱<br>
  　　观舌无生无自性　　说空寂灭无所有<br>
  　　于身根中入正受　　于触法中三昧起<br>
  　　分别一切诸触法　　诸天世人莫能知<br>
  　　于触法中入正受　　于身起定念不乱<br>
  　　观身无生无自性　　说空寂灭无所有<br>
  　　于意根中入正受　　于诸法中三昧起<br>
  　　分别一切诸法相　　诸天世人莫能知<br>
  　　于诸法中入正受　　于意起定念不乱<br>
  　　观意无生无自性　　说空寂灭无所有<br>
  　　现童子身入正受　　于壮年身三昧起<br>
  　　现壮年身入正受　　于老年身三昧起<br>
  　　现老年身入正受　　于善女人三昧起<br>
  　　现善女人入正受　　于善男子三昧起<br>
  　　现善男子入正受　　比丘尼身三昧起<br>
  　　比丘尼身入正受　　于比丘身三昧起<br>
  　　现比丘身入正受　　于学无学三昧起<br>
  　　现学无学入正受　　于缘觉身三昧起<br>
  　　现缘觉身入正受　　于如来身三昧起<br>
  　　现如来身入正受　　于诸天身三昧起<br>
  　　现诸天身入正受　　于龙神身三昧起<br>
  　　现龙神身入正受　　于大鬼神三昧起<br>
  　　现大鬼神入正受　　一切鬼神三昧起<br>
  　　一切鬼神入正受　　一毛孔中三昧起<br>
  　　一毛孔中入正受　　一切毛孔三昧起<br>
  　　一切毛孔入正受　　一毛端头三昧起<br>
  　　一毛端头入正受　　一切毛端三昧起<br>
  　　一切毛端入正受　　一微尘中三昧起<br>
  　　一微尘中入正受　　一切微尘三昧起<br>
  　　一切微尘入正受　　于金刚地三昧起<br>
  　　现金刚地入正受　　摩尼宝树三昧起<br>
  　　摩尼宝树入正受　　诸佛光明三昧起<br>
  　　诸佛光明入正受　　于大海水三昧起<br>
  　　现大海水入正受　　于大盛火三昧起<br>
  　　现大盛火入正受　　于风起定心不乱<br>
  　　现于风大入正受　　于地大中三昧起<br>
  　　现地大中入正受　　于天宫殿三昧起<br>
  　　现天宫殿入正受　　于虚空中三昧起<br>
  　　是名无量功德者　　三昧自在难思议<br>
  　　十方一切诸如来　　不思议劫说不尽<br>
  　　一切诸佛皆共说　　众生业报难思议<br>
  　　诸龙神变佛自在　　禅定三昧亦难思<br>
  　　今说声闻自在力　　无可为之作譬谕<br>
  　　智慧明了聪达者　　乃能解是甚深义<br>
  　　得八解脱心自在　　一身能作无量身<br>
  　　以无量身作一身　　于虚空中入火定<br>
  　　身上出水身下火　　身上出火身下水<br>
  　　行住坐卧虚空中　　于一念中自在变<br>
  　　彼不具足大慈悲　　不为众生求佛道<br>
  　　尚能示现难思议　　况大饶益自在力<br>
  　　现作日月游虚空　　普照十方诸世界<br>
  　　或作河池井泉水　　或作大海众宝器<br>
  　　如是等比难思议　　普现十方诸世界<br>
  　　深达三昧诸解脱　　唯有诸佛能证知<br>
  　　如净水中四兵像　　各各别异皆明了<br>
  　　刀剑轮戟众兵器　　如是等仗皆悉现<br>
  　　随其器仗本形相　　悉现于彼净水中<br>
  　　水影四兵无憎爱　　是名大仙定自在<br>
  　　海中有天名妙音　　其中众生若干种<br>
  　　解彼一切诸音声　　皆悉令得大欢喜<br>
  　　彼有贪欲嗔恚痴　　犹能分别一切音<br>
  　　况复总持自在力　　而不能令众生喜<br>
  　　有一女人名辩才　　父母求天由此生<br>
  　　离诸恶法乐真实　　能令众生得辩才<br>
  　　彼有贪欲嗔恚痴　　犹能与众胜辩才<br>
  　　亦能令彼得欢喜　　何况菩萨无量智<br>
  　　譬如幻师善术法　　能现种种无量色<br>
  　　示现昼夜须臾顷　　或现须臾作百年<br>
  　　彼有贪欲嗔恚痴　　幻力自在悦世间<br>
  　　况禅解脱神通行　　云何不令众生喜<br>
  　　天阿修罗斗战时　　阿修罗众即退散<br>
  　　心大恐怖而奔走　　四兵悉入藕丝孔<br>
  　　彼有贪欲嗔恚痴　　能作自在不思议<br>
  　　况住自在无畏法　　云何不能现神变<br>
  　　释提桓因有象王　　彼知帝释欲行时<br>
  　　彼化作头三十三　　一一口中有六牙<br>
  　　一一牙上七浴池　　清净香水湛然满<br>
  　　一一清净池水中　　各七莲华为庄严<br>
  　　彼诸严饰莲华上　　各各有七天玉女<br>
  　　诸女并奏微妙音　　与彼帝释相娱乐<br>
  　　或时舍彼龙象身　　化作天女极庄严<br>
  　　威仪巧妙最无比　　是名龙象自在力<br>
  　　彼有贪欲嗔恚痴　　能作如是诸神变<br>
  　　何况具足方便智　　而于诸定不自在<br>
  　　如阿修罗化作身　　金刚地上安其足<br>
  　　海水至深仅半身　　其首广大如须弥<br>
  　　彼有贪欲嗔恚痴　　乃能现是大神力<br>
  　　况伏魔怨照世灯　　而不能现大神变<br>
  　　天阿修罗共战时　　帝释自在难思议<br>
  　　随阿修罗军众数　　现身等彼而交战<br>
  　　诸阿修罗发是念　　释提桓因来向我<br>
  　　必取我身五种缚　　阿修罗众大恐怖<br>
  　　帝释现身有千眼　　手执金刚出火焰<br>
  　　被甲持杖自庄严　　阿修罗见即退散<br>
  　　彼以微小功德力　　犹能摧破大怨敌<br>
  　　何况救度一切者　　无量功德不自在<br>
  　　教化忉利诸天故　　得此果报妙音声<br>
  　　以诸天等放逸行　　空中自然出此音<br>
  　　一切五欲悉无常　　虚伪无实如水沫<br>
  　　如幻野马水中月　　有为如梦如浮云<br>
  　　一切放逸有忧诤　　非甘露道生死径<br>
  　　若有行诸放逸者　　入于生死摩竭口<br>
  　　我所有者众苦本　　一切贤圣所厌患<br>
  　　五欲功德磨灭法　　常乐清净真实行<br>
  　　三十三天闻此音　　一切来集善法堂<br>
  　　帝释为说微妙法　　随顺离欲寂静行<br>
  　　彼音无形不可见　　犹能饶益诸天众<br>
  　　何况应化众生身　　不能大利一切世<br>
  　　天阿修罗共斗时　　诸天众侣大恐怖<br>
  　　诸天功德势力故　　空中出声言勿惧<br>
  　　诸天闻此安慰声　　即离恐畏生大力<br>
  　　时阿修罗心震惧　　所将兵众悉退散<br>
  　　何况甘露妙音声　　能灭众生诸恐怖<br>
  　　大慈具足摧众魔　　寂静妙音除烦恼<br>
  　　帝释普应诸天女　　九十有二那由他<br>
  　　天女各各心自谓　　天王独与我娱乐<br>
  　　现身集在善法堂　　为天说法令欢喜<br>
  　　帝释能于一念中　　悉皆现此大神变<br>
  　　释有贪欲嗔恚痴　　能令眷属悉欢喜<br>
  　　况无量劫修神力　　而不能令一切悦<br>
  　　他化自在六天王　　于欲界中得自在<br>
  　　以业烦恼为罗网　　系缚一切诸凡夫<br>
  　　彼有贪欲嗔恚痴　　能伏欲界诸群生<br>
  　　况具十种自在力　　而不令众同其行<br>
  　　三千世界大梵王　　一切诸梵所住处<br>
  　　悉能现身于彼坐　　演畅微妙梵音声<br>
  　　彼于世间四梵道　　禅定五通得如意<br>
  　　何况超出一切世　　禅定解脱不自在<br>
  　　摩醯首罗智自在　　大海龙王降雨时<br>
  　　悉能分别数其渧　　于一念中皆明了<br>
  　　无量亿劫勤修学　　得是无上菩提智<br>
  　　云何当于一念中　　不知一切众生心<br>
  　　众生业报难思议　　因大风轮起世界<br>
  　　巨海诸山天宫殿　　众宝光明万物种<br>
  　　亦能兴云降大雨　　亦能散灭诸云气<br>
  　　亦能成熟一切谷　　亦大饶益群生类<br>
  　　风不能学波罗蜜　　亦不学佛诸功德<br>
  　　犹成不可思议事　　何况具足诸愿者<br>
  　　男子女人诸异类　　海龙雷震大音声<br>
  　　悉能了知皆如响　　逮无障碍无尽辩<br>
  　　为一切众说妙法　　其有闻者悉欢喜<br>
  　　如海奇特未曾有　　印现一切众像类<br>
  　　大身众生妙宝藏　　众流悉入无增损<br>
  　　如是众生平等印　　无尽功德禅解脱<br>
  　　一切智慧诸功德　　增长众善无厌足<br>
  　　龙王示现自在时　　从金刚际至他化<br>
  　　兴云充遍四天下　　其云种种庄严色<br>
  　　第六他化自在天　　于彼云色如黄金<br>
  　　化乐天上云赤色　　兜率陀天白宝色<br>
  　　夜摩天上琉璃色　　三十三天码瑙色<br>
  　　四王天上玻璃色　　于大海上金刚色<br>
  　　紧那罗中妙香色　　诸龙住处莲华色<br>
  　　微密天中白鹅色　　阿修罗中状如山<br>
  　　郁单越中金野马　　阎浮提境云青色<br>
  　　余二天下杂种色　　随众所乐以应之<br>
  　　又复他化自在天　　云中电耀如日光<br>
  　　化乐天上如月光　　兜率天上阎浮金<br>
  　　夜摩天上白宝色　　释处金云如野马<br>
  　　四王天上最妙色　　于大海上赤宝色<br>
  　　紧那罗中青琉璃　　诸龙住处宝藏色<br>
  　　微密天中玻璃色　　阿修罗中玛瑙色<br>
  　　郁单越境火珠色　　阎浮提界青宝色<br>
  　　余二天下杂庄严　　随众所乐以应之<br>
  　　他化雷震如梵音　　化乐天上妙音声<br>
  　　兜率天上妓乐音　　夜摩天上天女音<br>
  　　于彼忉利诸天上　　紧那罗女妙音声<br>
  　　四王天上乾闼声　　紧那罗中箫笛声<br>
  　　于彼一切大海中　　犹如两山相击声<br>
  　　诸龙住处频伽声　　微密天中龙女声<br>
  　　阿修罗中天鼓声　　于人道中海潮声<br>
  　　又复他化自在天　　雨妙香华为庄严<br>
  　　化乐天上薝葡华　　曼陀罗华及泽香<br>
  　　兜率天上摩尼珠　　无上种种庄严宝<br>
  　　明净髻珠如月光　　上妙细衣炼金色<br>
  　　夜摩幢盖幡庄严　　华鬘涂香胜庄严<br>
  　　赤真珠衣金绞络　　种种微妙众妓乐<br>
  　　三十三天如意珠　　坚固殊妙旃檀香<br>
  　　种种郁金诸天华　　雨杂清净华香水<br>
  　　四王天雨上味膳　　众味具足生气力<br>
  　　又雨不可思议宝　　龙王降是种种雨<br>
  　　又复于彼大海中　　一一雨渧如车轴<br>
  　　无量众宝不可尽　　又雨种种庄严宝<br>
  　　紧那雨华青宝衣　　摩利妙华细末香<br>
  　　种种妓乐悉具足　　如是无量妙庄严<br>
  　　诸龙住处赤真珠　　微密天中火珠宝<br>
  　　阿修罗中雨兵仗　　摧伏一切诸怨敌<br>
  　　郁单无价宝璎珞　　弗婆俱耶二天下<br>
  　　婆师波利薝葡华　　清净妙宝解脱华<br>
  　　阎浮提雨清净水　　柔软悦泽常应时<br>
  　　长养众果香华树　　随时成熟益众生<br>
  　　如是无量难思议　　兴云雷震种种雨<br>
  　　自于宫殿身不动　　能现自在不思议<br>
  　　于彼海中为尊主　　示现神变难思议<br>
  　　况入法海尽源底　　云何不能大神变<br>
  　　如我所说诸譬谕　　为深智慧菩萨故<br>
  　　无畏大士无伦匹　　逮得自在诸解脱<br>
  　　微妙无量胜智者　　能说如是解脱门<br>
  　　诸未曾有奇特法　　一切不能报其恩<br>
  　　闻是甚深胜解脱　　信解受持为他说<br>
  　　世间一切诸凡夫　　信是法者甚难得<br>
  　　思惟无量诸善法　　本有因力故能信<br>
  　　一切世界诸群生　　鲜有欲求声闻道<br>
  　　求缘觉者转复少　　求大乘者甚希有<br>
  　　求大乘者犹为易　　能信是法为甚难<br>
  　　况能受持正忆念　　如说修行真实解<br>
  　　若以三千大千界　　顶戴一劫身不动<br>
  　　彼之所作未为难　　信是法者为甚难<br>
  　　大千尘数众生类　　一劫供养诸乐具<br>
  　　彼之功德未为胜　　信是法者为殊胜<br>
  　　若以掌持十佛刹　　于虚空中住一劫<br>
  　　彼之所作未为难　　信是法者为甚难<br>
  　　十佛刹尘众生类　　一劫供养诸乐具<br>
  　　彼之功德未为胜　　信是法者为殊胜<br>
  　　十刹尘数诸如来　　一劫恭敬而供养<br>
  　　若能受持此品者　　功德于彼为最胜<br>
  　　贤首说此品竟时　　十方世界六返动<br>
  　　诸魔宫殿如聚墨　　光照十方恶道灭<br>
  　　一切十方诸如来　　悉皆普现贤首前<br>
  　　各伸右手摩其顶　　贤首菩萨德无量<br>
  　　以其右手摩顶已　　一切如来赞叹言<br>
  　　善哉善哉真佛子　　快说是法我随喜
<div class="jwbt-box"><div class="jwbt"><a id=j0083-01-19></a><a href=#MENU-top>大方广佛华严经卷第八</a></div>
<div class="jwbtbm"><a id=j0083-01-20></a><a href=#MENU-top>佛升须弥顶品第九</a></div></div>
<p>　　尔时如来。威神力故。十方一切诸佛世界。诸四天下一一阎浮提。皆有如来坐菩提树下无不显现。彼诸菩萨各承佛神力。说种种法。皆悉自谓在于佛所。尔时世尊威神力故。不起此座。升须弥顶向帝释殿。尔时帝释遥见佛来。即于妙胜殿上。敷置众宝师子之座。以万种杂宝而庄严之。万种宝帐弥覆其上。以万宝网。而绞络之。次上万种众妙宝盖。天缯杂宝以为垂带。万种璎珞而庄严之。万种宝衣以敷座上。一万天子在前立侍。一万梵天而围绕之。一万光明以为照耀。</p>
  <p>　　尔时帝释。为佛庄严师子座已。合掌恭敬白佛言。善来世尊。唯愿哀处我此宫殿。尔时世尊。即受其请升妙胜殿。一切十方亦复如是。尔时帝释无量乐音。佛神力故寂然无声。即自忆念于过去佛所种诸善根。以偈颂曰。</p>
  <p>　　迦葉如来具大慈　　诸吉祥中最无上<br>
  　　彼佛曾来入此处　　是故此地最吉祥<br>
  　　拘那牟尼慧无碍　　诸吉祥中最无上<br>
  　　彼佛曾来入此处　　是故此地最吉祥<br>
  　　拘楼佛身如金山　　诸吉祥中最无上<br>
  　　彼佛曾来入此处　　是故此地最吉祥<br>
  　　随叶如来离三垢　　诸吉祥中最无上<br>
  　　彼佛曾来入此处　　是故此地最吉祥<br>
  　　尸弃如来常寂然　　诸吉祥中最无上<br>
  　　彼佛曾来入此处　　是故此地最吉祥<br>
  　　毗婆尸佛如满月　　诸吉祥中最无上<br>
  　　彼佛曾来入此处　　是故此地最吉祥<br>
  　　弗沙明达第一义　　诸吉祥中最无上<br>
  　　彼佛曾来入此处　　是故此地最吉祥<br>
  　　提舍如来辩无碍　　诸吉祥中最无上<br>
  　　彼佛曾来入此处　　是故此地最吉祥<br>
  　　波头摩佛净无垢　　诸吉祥中最无上<br>
  　　彼佛曾来入此处　　是故此地最吉祥<br>
  　　锭光如来明普照　　诸吉祥中最无上<br>
  　　彼佛曾来入此处　　是故此地最吉祥</p>
  <p>　　如此间帝释佛神力故。以偈赞叹十佛功德。如是十方帝释。各自忆念过去佛所所种善根。以偈赞叹亦复如是。尔时世尊。升师子座结跏趺坐。坐已宫殿忽然广博。如忉利天处。一切十方亦复如是。</p>
<div class="jwbt-box"><div class="jwbtbm"><a id=j0083-01-21></a><a href=#MENU-top>菩萨云集妙胜殿上说偈品第十</a></div></div>
<p>　　尔时十方各过百佛世界微尘数刹。一一方各十世界。其世界名因陀罗。次名莲华。次名众宝。次名优钵罗。次名妙行。次名善行。次名欢喜。次名星宿。次名无厌慈。次名虚空。其佛号不变月。次号无尽月。次号不动月。次号香风月。次号自在天月。次号清净月。次号无上月。次号星宿月。次号不衰变月。次号无量自在月。其菩萨名法慧。次名一切慧。次名胜慧。次名功德慧。次名精进慧。次名善慧。次名智慧。次名真实慧。次名无上慧。次名坚固慧。此诸菩萨。各于其国佛所。净修梵行。尔时佛神力故。彼一一菩萨。各将一佛世界微尘数菩萨眷属俱。来诣佛所恭敬礼拜。又佛神力故。化作宝藏师子之座。结跏趺坐充满十方。如此世界须弥山顶菩萨云集。十方世界亦复如是。</p>
  <p>　　尔时世尊。从两足指放百千亿妙色光明。普照十方一切世界。诸四天下菩提树下。须弥山顶妙胜殿上。如来大众皆悉显现。尔时法慧菩萨。承佛神力普观十方。以偈颂曰。</p>
  <p>　　天人师悉现　　一切严净刹<br>
  　　须弥山王顶　　帝释妙胜殿<br>
  　　哀受天王请　　故处其宫殿<br>
  　　一一各以十　　吉祥偈赞佛<br>
  　　诸佛大眷属　　清净菩萨众<br>
  　　斯从十方来　　跏趺正安坐<br>
  　　各同其名字　　如我菩萨众<br>
  　　舍离于本刹　　往诣诸佛所<br>
  　　本国诸世尊　　名号皆悉同<br>
  　　各于其佛所　　净修菩萨行<br>
  　　诸佛子当知　　如来威神力<br>
  　　一切世界中　　各谓佛在前<br>
  　　今我等见佛　　坐释妙胜殿<br>
  　　十方亦如是　　如来自在力<br>
  　　一切世界中　　发心求佛者<br>
  　　先立清净愿　　修习菩萨行<br>
  　　菩萨净修行　　无量无数劫<br>
  　　于法界无碍　　无能测量者<br>
  　　悉普照十方　　灭除愚痴闇<br>
  　　一切无与等　　是故莫能知</p>
  <p>　　尔时一切慧菩萨。承佛神力普观十方。以偈颂曰。</p>
  <p>　　无量无数劫　　虽常见如来<br>
  　　于此正法中　　犹未睹真实<br>
  　　妄想取诸法　　增长痴惑网<br>
  　　轮回生死中　　盲冥不见佛<br>
  　　虽复观诸法　　犹未见实相<br>
  　　一切法生灭　　但着假名字<br>
  　　一切法无生　　一切法无灭<br>
  　　若能如是解　　诸佛常现前<br>
  　　无取亦无见　　空寂无真实<br>
  　　诸佛本来空　　不可得思量<br>
  　　若解一切法　　不可思量者<br>
  　　彼于诸烦恼　　其心无所染<br>
  　　虚妄取法相　　是则为痴冥<br>
  　　是故不见佛　　亦不得真实<br>
  　　牟尼离三世　　相好悉具足<br>
  　　于住无所住　　法界悉清净<br>
  　　因缘故法生　　因缘故法灭<br>
  　　如是观如来　　究竟离痴惑<br>
  　　法慧先已说　　清净微妙法<br>
  　　我从彼胜闻　　菩提难思议</p>
  <p>　　尔时胜慧菩萨。承佛神力普观十方。以偈颂曰。</p>
  <p>　　如来智甚深　　一切莫能测<br>
  　　不知真实法　　世间悉迷惑<br>
  　　童蒙思惟是　　虚妄取诸法<br>
  　　是故不见佛　　具足清净相<br>
  　　愚痴心迷惑　　妄取五阴相<br>
  　　不了真实性　　是故不见佛<br>
  　　分别一切法　　皆悉无真实<br>
  　　如是解诸法　　则见卢舍那<br>
  　　因前五阴故　　后阴相续生<br>
  　　次第解五阴　　见佛难思议<br>
  　　如宝在闇处　　无明故不见<br>
  　　真谛无说者　　虽慧莫能睹<br>
  　　如目不明净　　不见微妙色<br>
  　　如是不净心　　不见诸佛法<br>
  　　犹如明净日　　无目者不见<br>
  　　若人心谄曲　　终不睹诸佛<br>
  　　故当净慧眼　　观察诸法相<br>
  　　见法相明了　　犹如镜中像<br>
  　　一切慧先说　　清净微妙法<br>
  　　我从彼胜闻　　见佛卢舍那</p>
  <p>　　尔时功德慧菩萨。承佛神力普观十方。以偈颂曰。</p>
  <p>　　诸法虚无实　　妄取坚固相<br>
  　　是故童蒙者　　常转生死轮<br>
  　　不善非胜法　　妄作胜法相<br>
  　　是故生障碍　　愚痴常轮转<br>
  　　不知八正道　　云何知自心<br>
  　　彼因颠倒想　　增长一切恶<br>
  　　不见诸法空　　常受无量苦<br>
  　　彼人不成就　　清净法眼故<br>
  　　欲知一切心　　先当求法眼<br>
  　　如我所说者　　能见真实佛<br>
  　　若有见佛者　　其心无所著<br>
  　　彼则见真实　　如佛所说法<br>
  　　若见大智慧　　如来妙法身<br>
  　　能见如来故　　彼有清净眼<br>
  　　无见乃能见　　一切真实法<br>
  　　于法有所见　　彼则无所见<br>
  　　妙哉真实法　　佛以导众生<br>
  　　一切诸有中　　无生亦无死<br>
  　　胜慧先已说　　清净微妙法<br>
  　　我从彼胜闻　　深解诸佛道</p>
  <p>　　尔时精进慧菩萨。承佛神力普观十方。以偈颂曰。</p>
  <p>　　以诸妄想行　　慧眼不清净<br>
  　　愚痴邪见增　　常不见诸佛<br>
  　　若能见邪伪　　及以真实法<br>
  　　谛了实不实　　则见清净佛<br>
  　　见者则是垢　　彼则无所见<br>
  　　诸佛离所见　　是故见清净<br>
  　　世间语言法　　虚妄无真实<br>
  　　知世从缘起　　能离生死患<br>
  　　世间非世间　　观察悉平等<br>
  　　二俱知真实　　是名真见者<br>
  　　若能如是观　　漏尽得自在<br>
  　　非有亦非无　　是名不二见<br>
  　　虚妄非虚妄　　非是诸佛法<br>
  　　真实无二相　　法性清净故<br>
  　　法性自清净　　无相如虚空<br>
  　　一切无能说　　智者如是观<br>
  　　乐观一切法　　寂灭无所有<br>
  　　亦知不可修　　能见牟尼尊<br>
  　　如是见佛者　　功德不可量<br>
  　　一切所有行　　寂静空无相</p>
  <p>　　尔时善慧菩萨。承佛神力普观十方。以偈颂曰。</p>
  <p>　　妙哉佛世尊　　无量诸如来<br>
  　　离害心解脱　　自度能度彼<br>
  　　正见世间灯　　如实不颠倒<br>
  　　无量无数劫　　积德故见佛<br>
  　　诸行空无实　　凡夫谓真谛<br>
  　　一切无自性　　皆悉等虚空<br>
  　　无尽智所说　　说者无所说<br>
  　　了知有悉无　　故得难思议<br>
  　　无尽说无尽　　众生空寂故<br>
  　　知彼真实性　　则见大名称<br>
  　　无见说是见　　无我说众生<br>
  　　说见及众生　　是二悉非有<br>
  　　见者无所见　　是见不坏相<br>
  　　是名真实法　　一切佛所说<br>
  　　能知真实佛　　及佛之所说<br>
  　　普见一切世　　如佛卢舍那<br>
  　　如来等正觉　　善说明净道<br>
  　　精进慧菩萨　　演说无量法<br>
  　　有无诸法相　　一相平等修<br>
  　　如是能见佛　　安住真实际</p>
  <p>　　尔时智慧菩萨。承佛神力普观十方。以偈颂曰。</p>
  <p>　　我闻最胜教　　即生净慧光<br>
  　　普照十方世　　悉见一切佛<br>
  　　若计有众生　　是为最难处<br>
  　　法本无真主　　但有假言说<br>
  　　愚惑莫能知　　自身真实性<br>
  　　如来非取相　　是故不见佛<br>
  　　尘垢障慧眼　　不见等正觉<br>
  　　无量无数劫　　流转生死海<br>
  　　流转则生死　　非转是涅槃<br>
  　　生死及涅槃　　二皆不可得<br>
  　　虚诳妄说者　　生死涅槃异<br>
  　　迷惑贤圣法　　不识无上道<br>
  　　如是取相者　　言有佛等觉<br>
  　　颠倒无正念　　是故不见佛<br>
  　　能知此实法　　寂灭真如相<br>
  　　则见最正觉　　超出语言道<br>
  　　虚妄说诸法　　法实无所有<br>
  　　一切诸世尊　　谛求不可得<br>
  　　明了过去世　　未来及现在<br>
  　　究竟永寂灭　　故说为如来</p>
  <p>　　尔时真慧菩萨。承佛神力普观十方。以偈颂曰。</p>
  <p>　　宁受无量苦　　得闻佛音声<br>
  　　不受一切乐　　而不闻佛名<br>
  　　所以无量劫　　受此众苦恼<br>
  　　流转生死中　　不闻佛名故<br>
  　　实以无实法　　正觉等真伪<br>
  　　以无和合相　　是名为菩提<br>
  　　现佛非缘合　　去来亦复然<br>
  　　一切法无相　　是则佛真性<br>
  　　若能如是观　　诸法甚深义<br>
  　　则见无量佛　　法身真实相<br>
  　　于实知真实　　非实知非实<br>
  　　善解真实际　　故号为正觉<br>
  　　觉者无所觉　　是佛真妙法<br>
  　　诸佛如是修　　非一亦非二<br>
  　　知一法为众　　知众法为一<br>
  　　法无所依处　　云何而缘合<br>
  　　作者及所作　　二俱无所有<br>
  　　若能如是解　　求之不可得<br>
  　　是处不可得　　诸佛所依止<br>
  　　法无有所依　　觉者无所著</p>
  <p>　　尔时无上慧菩萨。承佛神力普观十方。以偈颂曰。</p>
  <p>　　无上摩诃萨　　远离众生相<br>
  　　上相无所有　　故号为无上<br>
  　　微妙无所有　　粗者亦复无<br>
  　　诸佛之所得　　非望亦非作<br>
  　　是法不可数　　诸佛之境界<br>
  　　亦离于无数　　是名佛真法<br>
  　　慧日照十方　　灭除众闇冥<br>
  　　亦非有所照　　亦复非无照<br>
  　　常乐寂静法　　永离有所依<br>
  　　解脱无依处　　不染一切法<br>
  　　善见大智者　　真实所依住<br>
  　　若无有二法　　当知一亦无<br>
  　　无一亦无二　　一切皆寂灭<br>
  　　三种世间空　　是则诸佛见<br>
  　　诸佛教众生　　安住正法中<br>
  　　解达无所住　　当见真实身<br>
  　　非身即是身　　不转不可见<br>
  　　无转亦无见　　是名无上身<br>
  　　真慧所演说　　无量诸佛法<br>
  　　若闻此法者　　常得清净眼</p>
  <p>　　尔时坚固慧菩萨。承佛神力普观十方。以偈颂曰。</p>
  <p>　　众生不知恩　　如来发慈慧<br>
  　　出现于世间　　普照除众冥<br>
  　　起大慈悲心　　普观诸群生<br>
  　　具受无量苦　　永缚在三有<br>
  　　唯除等正觉　　最胜尊导师<br>
  　　一切天人中　　无可归依者<br>
  　　世界若无佛　　及众贤圣人<br>
  　　彼诸群生类　　无有一切乐<br>
  　　如来众贤圣　　出现于世间<br>
  　　为开净慧眼　　令得永安乐<br>
  　　若见如来者　　为得最大利<br>
  　　闻佛名欢喜　　则是世间塔<br>
  　　我等获善利　　现前觐如来<br>
  　　闻斯微妙法　　悉当成佛道<br>
  　　三世明解脱　　甚深诸境界<br>
  　　一切众菩萨　　清净开慧眼<br>
  　　我等重欢喜　　见佛卢舍那<br>
  　　无量无边智　　演说不可尽<br>
  　　无上慧坚固　　及诸佛子等<br>
  　　无数亿劫中　　说佛德无尽</p>
<div class="jwbt-box"><div class="jwbtbm"><a id=j0083-01-22></a><a href=#MENU-top>菩萨十住品第十一</a></div></div>
<p>　　尔时法慧菩萨承佛神力。入菩萨无量方便三昧正受。入三昧已。十方千佛世界尘数佛土之外。各见千佛世界尘数诸佛。是诸如来悉号法慧。时彼诸佛。告法慧菩萨言。善哉善哉。善男子。乃能入是菩萨无量方便三昧正受。善男子。十方各千佛刹。尘数诸佛。加汝神力故。能入是三昧正受。又卢舍那佛本愿力故。威神力故。及汝善根力故。又欲令汝广说法故。长养佛慧故。开解法界故。分别众生界故。除灭障故。入无碍境界故。无等等方便入一切智陀罗尼故。觉一切法故。善知诸根故。说法持故。所谓菩萨十住。善男子。当承佛神力说微妙法。尔时一切如来。即与法慧菩萨。无碍智。无住智。无断智。无痴智。无坏智。无恶智。无量智。无胜智。无懈怠智。无退智。何以故。彼三昧力法如是故。尔时诸佛。各伸右手。摩法慧菩萨顶。摩其顶已。即从定起。告众菩萨言。诸佛子。菩萨种性甚深广大。与法界虚空等。一切菩萨。从三世诸佛种性中生。诸佛子。菩萨摩诃萨十住行。去来现在诸佛所说。何等为十。一名初发心。二名治地。三名修行。四名生贵。五名方便具足。六名正心。七名不退。八名童真。九名法王子。十名灌顶。诸佛子。是名菩萨十住。去来现在诸佛所说。诸佛子。何等是菩萨摩诃萨初发心住。此菩萨。见佛三十二相八十种好妙色具足尊重难遇。或睹神变。或闻说法。或听教诫。或见众生受无量苦。或闻如来广说佛法。发菩提心。求一切智一向不回。此菩萨。因初发心得十力分。何等为十。所谓是处非处智。业报垢净智。诸根智。欲乐智。性智。一切至处道智。一切禅定解脱三昧正受垢净起智。宿命无碍智。天眼无碍智。三世漏尽智。是为十。诸佛子。彼菩萨应学十法。何等为十。所谓学恭敬供养诸佛。赞叹诸菩萨。护众生心。亲近贤明。赞不退法。修佛功德称扬叹美生诸佛前。方便修习寂静三昧。赞叹远离生死轮回。为苦众生作归依处。何以故。欲令菩提心转胜坚固成无上道。有所闻法即自开解不由他悟。</p>
  <p>　　诸佛子。何等是菩萨摩诃萨治地住。此菩萨。于一切众生发十种心。何等为十。所谓大慈心。大悲心。乐心。安住心。欢喜心。度众生心。守护众生心。我所心。师心。如来心。是为十。诸佛子。彼菩萨应学十法。何等为十。所谓先当勤学专求多闻修离欲定。近善知识。不违其教。善知时语。学无所畏。明解深义。了达正法。知坚法行。舍离痴冥。安住不动何以故。欲于一切众生增长大慈悲故。有所闻法即自开解不由他悟。</p>
  <p>　　诸佛子。何等是菩萨摩诃萨修行住。此菩萨。十种观一切法。何等为十。所谓观一切法无常苦空无我不自在。一切法不可乐。一切法无集散。一切法无坚固。一切法虚妄。一切法无精勤和合坚固。是为十。诸佛子。彼菩萨应学十法。何等为十。所谓学分别知一切众生界。分别知一切法界。分别知一切世界。分别知地水火风界。分别知欲色无色界。何以故。欲于一切法增长明净智慧故。有所闻法即自开解不由他悟。</p>
  <p>　　诸佛子。何等是菩萨摩诃萨生贵住。此菩萨。从一切圣法正教中生。修十种法。何等为十。所谓信佛不坏。究竟于法。寂然定意。分别众生。分别佛刹。分别世界。分别诸业。分别果报。分别生死。分别涅槃。是为十。诸佛子。彼菩萨应学十法。何等为十。所谓学分别去来今佛法。修行去来今佛法。具足去来今佛法。平等观察一切诸佛。何以故。欲使明达二世等观。有所闻法即自开解不由他悟。</p>
  <p>　　诸佛子。何等是菩萨摩诃萨具足方便住。此菩萨。闻十种法应当修行。何等为十。所行善根悉为救护一切众生。饶益一切众生。安乐一切众生。哀愍一切众生。成就一切众生。令一切众生舍离诸难。拔出一切众生生死苦恼。令一切众生欢喜快乐。令一切众生调伏。令一切众生悉得涅槃。是为具足方便住。诸佛子。彼菩萨应学十法。何等为十。所谓学知众生无有边。知众生不可数。知众生不思议。知众生种种色。知众生不可量。知众生空。知众生不自在。知众生非真实。知众生无所有。何以故。欲令其心无所染着。有所闻法即自开解不由他悟。</p>
  <p>　　诸佛子。何等是菩萨摩诃萨正心住。此菩萨。闻十种法得决定心。何等为十。所谓闻赞佛毁佛。于佛法中心定不动。闻赞法毁法。于佛法中心定不动。闻赞毁菩萨。于佛法中心定不动。闻赞毁菩萨所行法。于佛法中心定不动。闻众生有量无量。于佛法中心定不动。闻众生有垢无垢。于佛法中心定不动。闻众生易度难度。于佛法中心定不动。闻法界有量无量。于佛法中心定不动。闻法界若成若坏。于佛法中心定不动。闻法界若有若无。于佛法中心定不动。是为十。诸佛子。彼菩萨应学十法。何等为十。所谓学一切法无相。一切法无性。一切法不可修。一切法无所有。一切法无真实。一切法如虚空。一切法无自性。一切法如幻。一切法如梦。一切法如响。何以故。欲令得不退转无生法忍故。有所闻法即自开解不由他悟。</p>
  <p>　　诸佛子。何等是菩萨摩诃萨不退转住。此菩萨。闻十种法其心坚固而不动转。何等为十。所谓闻有佛无佛。于佛法中不退转。有法无法。于佛法中不退转。有菩萨无菩萨。于佛法中不退转。有菩萨行无菩萨行。于佛法中不退转。菩萨行出生死不出生死。于佛法中不退转。有过去佛无过去佛。于佛法中不退转。有未来佛无未来佛。于佛法中不退转。有现在佛无现在佛。于佛法中不退转。佛智有尽无尽。于佛法中不退转。三世法一相非一相。于佛法中不退转。是为十。诸佛子。彼菩萨应学十法。何等为十。所谓知一即是多。多即是一。随味知义。随义知味。知非有是有。知有是非有。知非相是相。知相是非相。知非性是性。知性是非性。何以故。欲于一切法方便具足故。有所闻法即自开解不由他悟。</p>
  <p>　　诸佛子。何等是菩萨摩诃萨童真住。此菩萨。于十种法心得安立。何等为十。所谓身行清净。口行清净。意行清净。随意受生。知众生心。知众生种种欲乐。知众生种种性。知众生种种业。知世界成坏。神通自在无有障碍。是为十。诸佛子。彼菩萨应学十法。何等为十。所谓学知一切佛刹。震动一切佛刹。持一切佛刹。观一切佛刹。诣一切佛刹。遍至一切世界。善问难无量妙法。神通变化无量身。善解无量诸音声。于一念中恭敬供养无量诸佛。何以故。欲于一切法中出巧方便具足成就。有所闻法即自开解不由他悟。</p>
  <p>　　诸佛子。何等是菩萨摩诃萨法王子住。此菩萨善解十种法。何等为十。所谓善解众生趣。善解诸烦恼。善解诸习气。善解方便智。善解分别无量法。善解诸威仪。善解分别诸世界。善解去来今。善解说世谛。善解说第一义谛。是为十。诸佛子。彼菩萨应学十法。何等为十。所谓学善知法王所住处。善知法王所行威仪。善知安立法王处。善知巧入法王处。善知分别法王处。善知法王甘露灌顶。善知受持法王法。善知法王无畏法。善知法王无著法。善知赞叹法王法。何以故。欲于一切法得无障碍智。有所闻法即自开解不由他悟。</p>
  <p>　　诸佛子。何等是菩萨摩诃萨灌顶住。此菩萨。成就十种智住。何等为十。所谓悉能震动无量世界。悉能照明无量世界。悉能住持无量世界。悉能遍游无量世界。悉能严净无量世界。悉知无量众生心行。悉知众生随心所行。悉知无量众生诸根。悉能方便度无量众生。悉能调伏无量众生。是为十。诸佛子。彼菩萨身不可知。身业神足。神足自在。过去智。未来智。现在智。净诸佛刹智。心境界智境界。不可知。一切众生。乃至法王子菩萨。悉不能知。诸佛子。彼菩萨应学十种智。何等为十。所谓学三世智。一切佛法智。法界无障碍智。法界无量无边智。充满一切世界智。普照一切世界智。能持一切世界智。分别一切众生智。一切种智。智佛无量无边智。何以故。欲令具足一切种智。有所闻法即自开解不由他悟。</p>
  <p>　　尔时佛神力故。十方各万佛世界尘数佛国。六种十八相震动。雨天宝华天末香天宝鬘天杂香天宝衣天宝云天庄严具。天妙音乐不鼓自鸣。又自演出无畏之音。如此四天下须弥山顶妙胜殿上威神变化说十住法。一切十方世界亦复如是。尔时佛神力故。十方各过万佛世界尘数刹外。有十佛刹微尘数等诸大菩萨。充满十方。来诣此土。说如是言。善哉善哉。佛子。善说是法。我等诸人同名法慧。所从来国同名法云。彼诸如来同号妙法。我等佛所亦说十住。大众眷属名味句身等无有异。是故佛子。我等承佛神力。来诣此土。为汝作证。如此四天下须弥山顶妙胜殿上说十住法。十佛世界微尘数等诸大菩萨来此作证。一切十方亦复如是。尔时法慧菩萨。承佛神力。普观十方及诸法界。以偈颂曰。</p>
  <p>　　见大智尊微妙身　　相好端严悉具足<br>
  　　最胜尊重甚难遇　　勇猛大士初发心<br>
  　　见无等等大神变　　闻说妙法及教诫<br>
  　　观察五道无量苦　　无畏大士初发心<br>
  　　闻诸如来普智尊　　无量功德悉具足<br>
  　　解佛心相如虚空　　菩萨因此初发心<br>
  　　能知是处及非处　　若我非我如是等<br>
  　　欲解平等真实义　　菩萨因此初发心<br>
  　　过去未来现在世　　一切善恶诸业报<br>
  　　欲善观察悉平等　　菩萨因此初发心<br>
  　　诸禅三昧及解脱　　随顺正受无所著<br>
  　　欲善分别垢净起　　菩萨因此初发心<br>
  　　随诸众生根利钝　　种种勤修精进力<br>
  　　悉欲了达分别知　　菩萨因此初发心<br>
  　　一切众生种种欲　　心好乐着诸希望<br>
  　　悉欲了达分别知　　菩萨因此初发心<br>
  　　一切众生种种性　　无量无边不可数<br>
  　　悉欲了达分别知　　菩萨因此初发心<br>
  　　一切诸道所至处　　八正圣路向无为<br>
  　　悉欲了达知其实　　菩萨因此初发心<br>
  　　一切世界众生类　　流转五道生死海<br>
  　　欲得天眼悉明达　　菩萨因此初发心<br>
  　　于过去世一切事　　如其体性所有相<br>
  　　悉欲随顺达宿命　　菩萨因此初发心<br>
  　　世间一切诸烦恼　　所有结缚余习气<br>
  　　悉欲觉知究竟尽　　菩萨因此初发心<br>
  　　世间所有世谛法　　名字谈论语言道<br>
  　　悉欲明达世谛义　　菩萨因此初发心<br>
  　　一切诸法语言断　　无有自性如虚空<br>
  　　悉欲明达真谛义　　菩萨因此初发心<br>
  　　震动一切佛世界　　倾覆鼓荡诸大海<br>
  　　悉欲明达佛神力　　菩萨因此初发心<br>
  　　一毛放演无量光　　普照十方一切刹<br>
  　　欲于一光一切觉　　菩萨因此初发心<br>
  　　无量佛刹难思议　　皆悉能置一掌中<br>
  　　欲解一切如幻化　　菩萨因此初发心<br>
  　　无量佛刹诸众生　　皆悉安置一毛端<br>
  　　悉欲了达皆寂灭　　菩萨因此初发心<br>
  　　一切十方大海水　　渧以一毛尽无余<br>
  　　悉欲分别知渧数　　菩萨因此初发心<br>
  　　不可思议诸佛刹　　皆碎为末如微尘<br>
  　　悉欲分别知其数　　菩萨因此初发心<br>
  　　过去未来无量劫　　一切世界成败相<br>
  　　悉欲究竟达其际　　菩萨因此初发心<br>
  　　三世一切等正觉　　诸辟支佛及声闻<br>
  　　悉欲分别三乘道　　菩萨因此初发心<br>
  　　无量无边诸世界　　能以一毛悉称举<br>
  　　欲知有无真实相　　菩萨因此初发心<br>
  　　金刚围山数无量　　尽能安置一毛端<br>
  　　欲知至大有小相　　菩萨因此初发心<br>
  　　十方一切诸世界　　能以一音遍充满<br>
  　　悉欲解了净妙声　　菩萨因此初发心<br>
  　　一切众生语言法　　一言演说尽无余<br>
  　　悉欲解了净密音　　菩萨因此初发心<br>
  　　如来清净微妙音　　充满十方诸世界<br>
  　　欲得具足舌根相　　菩萨因此初发心<br>
  　　一切十方诸世界　　有成坏者皆悉见<br>
  　　欲得解了悉虚妄　　菩萨因此初发心<br>
  　　一切十方诸佛刹　　其中无量诸如来<br>
  　　悉欲了达佛正法　　菩萨因此初发心<br>
  　　普能应现无量身　　一切世界微尘等<br>
  　　悉欲了达如幻化　　菩萨因此初发心<br>
  　　过去未来现在世　　无量无边诸如来<br>
  　　欲于一念悉了知　　菩萨因此初发心<br>
  　　欲具演说一句法　　阿僧祇劫无穷尽<br>
  　　欲使辩才不断绝　　菩萨因此初发心<br>
  　　十方一切诸群生　　随其迁变生灭相<br>
  　　欲于一念悉了达　　菩萨因此初发心<br>
  　　净妙身口及意行　　游步十方无障碍<br>
  　　欲了三世悉空寂　　菩萨因此初发心<br>
  　　菩萨如是发心已　　于十方界诸佛所<br>
  　　应学尽敬供养佛　　如是说者不退教<br>
  　　菩萨舍离种种乐　　不厌生死求菩提<br>
  　　以此劝进欢喜叹　　如是说者不退教<br>
  　　十方一切诸世界　　其中所有众贤圣<br>
  　　菩萨常应赞叹彼　　如是说者不退教<br>
  　　最胜最上无有比　　甚深微妙清净法<br>
  　　菩萨以此化众生　　如是说者不退教<br>
  　　无上清净妙善法　　一切众魔不能坏<br>
  　　菩萨尊重常称叹　　如是说者不退教<br>
  　　一切所有妙功德　　天人之尊悉成就<br>
  　　以此安立诸菩萨　　如是说者人中王<br>
  　　方便教化见诸佛　　无量无数难思议<br>
  　　若能以此方便化　　如是说者不退教<br>
  　　一切甚深诸三昧　　悉教众生无有余<br>
  　　菩萨分别具开导　　如是说者不退教<br>
  　　悉能摧灭生死轮　　具转圣道妙法轮<br>
  　　一切世间无所著　　诸佛所记是菩萨<br>
  　　菩萨若见无量众　　轮转生死受诸苦<br>
  　　为作救护归依者　　诸佛所记是菩萨<br>
  　　是说菩萨发心住　　一向志求无上道<br>
  　　如我所说微妙法　　一切诸佛亦如是<br>
  　　第二治地真佛子　　先应发心作是念<br>
  　　愿令一切群生类　　随顺修行诸佛教<br>
  　　饶益安乐众生心　　欢喜不舍众生心<br>
  　　大悲救护我所心　　起大师心如来心<br>
  　　发如是等胜妙心　　精勤学问求多闻<br>
  　　寂然定意正思惟　　心常亲近善知识<br>
  　　随顺奉行修其教　　柔软善语不放逸<br>
  　　善能了知一切时　　达深法义无所畏<br>
  　　明解深义了正法　　则离一切诸痴冥<br>
  　　已离愚痴心安住　　是则名为真佛子<br>
  　　亦名治地摩诃萨　　一向坚固求菩提<br>
  　　如是善学诸佛教　　是则名为真佛子<br>
  　　第三修行真佛子　　应当如是观诸法<br>
  　　无常苦空无坚固　　无我无主不自在<br>
  　　一切诸法不可乐　　无作虚诳不真实<br>
  　　无有积集亦无散　　如是观者是菩萨<br>
  　　分别观察众生界　　亦当解了诸法界<br>
  　　善能分别方便观　　无量无边诸世界<br>
  　　一切十方国土中　　地水火风四大界<br>
  　　欲界色界无色界　　悉能观察分别知<br>
  　　善能明达一切界　　真实究竟无有余<br>
  　　如是真谛正法教　　随顺学者是菩萨<br>
  　　第四生贵真佛子　　从诸贤圣正法生<br>
  　　有无诸法无所著　　舍离生死出三界<br>
  　　信佛坚固不可坏　　究竟净心不退转<br>
  　　明了观察甚深法　　一切众生无真实<br>
  　　行业世界诸佛刹　　生死果报及涅槃<br>
  　　佛子若能如是观　　是名如来法化生<br>
  　　过去未来现在世　　诸佛如来及正法<br>
  　　无量方便求究竟　　成就一切大圣法<br>
  　　一切三世诸如来　　平等观察无异相<br>
  　　分别差别不可得　　如是观者达三世<br>
  　　如我所说赞叹者　　是名四住摩诃萨<br>
  　　若能如是修学者　　速成无上佛菩提<br>
  　　第五菩萨真佛子　　微妙具足方便住<br>
  　　深入清净巧方便　　究竟一切功德业<br>
  　　所修无量诸功德　　悉为一切作归依<br>
  　　饶益安乐大慈悲　　哀愍度脱诸群生<br>
  　　为一切世除众难　　永拔生死令欢喜<br>
  　　调伏一切诸群生　　具足功德趣涅槃<br>
  　　普为一切诸群生　　分别演说清净法<br>
  　　是名第五摩诃萨　　成就方便度众生<br>
  　　具足一切功德者　　演说五住净妙法<br>
  　　第六正心真佛子　　解真实法离愚痴<br>
  　　于一切世天人中　　正念思惟灭虚妄<br>
  　　闻赞毁佛及佛法　　一切菩萨所行道<br>
  　　众生有量若无量　　于佛法中心不动<br>
  　　众生有垢若无垢　　或有易度或难度<br>
  　　法界有量若无量　　世界有成或有败<br>
  　　或闻法界若有无　　过去未来今现在<br>
  　　菩萨于此一切法　　寂然观察心不动<br>
  　　观一切法无性相　　其义真实如虚空<br>
  　　犹若幻化梦所见　　是人于法为真解<br>
  　　第七不退真佛子　　闻有诸佛菩萨法<br>
  　　闻无诸佛菩萨法　　若出非出不退转<br>
  　　过去未来及现在　　一切诸佛有以无<br>
  　　若法起灭不起灭　　若有一相若异相<br>
  　　若一即多多即一　　义味寂灭悉平等<br>
  　　远离一异颠倒相　　是名菩萨不退住<br>
  　　若有法相及无相　　若有法性及无性<br>
  　　二俱无实等虚空　　如是知者必究竟<br>
  　　第八童真真佛子　　身口意行悉具足<br>
  　　微妙清净无染污　　随意所欲自在生<br>
  　　悉知一切众生心　　善能观察诸欲性<br>
  　　了众生法无差别　　十方世界成败相<br>
  　　速逮一切妙神通　　往诣十方诸佛刹<br>
  　　随意自在无障碍　　闻说妙法悉受持<br>
  　　六种震动一切国　　皆悉能持诸世界<br>
  　　梵音遍满十方刹　　度脱无量群生类<br>
  　　咨问佛义不可数　　变化其身无有量<br>
  　　随受化者演法言　　如佛所说无有异<br>
  　　第九王子摩诃萨　　悉能分别诸群生<br>
  　　善知轻重烦恼行　　随其所应方便度<br>
  　　善分别知诸法相　　明达世界先后际<br>
  　　善解俗谛第一义　　具足方便无有余<br>
  　　善能了达法王处　　随顺法王威仪法<br>
  　　善知安入法王位　　善知分别法王界<br>
  　　第十灌顶真佛子　　方便善持一切法<br>
  　　如法随顺入深义　　悉能究竟分别说<br>
  　　悉度众生无有余　　而于众生不取相<br>
  　　寂然不动学正念　　悉在十方诸佛前<br>
  　　灌顶菩萨真佛子　　悉能究竟诸胜法<br>
  　　十方无量诸世界　　悉能震动光普照<br>
  　　能持十方诸世界　　严净一切众生心<br>
  　　悉知一切众生根　　演梵音声满十方<br>
  　　调伏化度诸群生　　悉令修习菩提心<br>
  　　普入十方诸佛国　　观察法界无有余<br>
  　　灌顶色身及身业　　神足自在不思议<br>
  　　观察三世佛国智　　乃至王子所不测<br>
  　　三世诸佛及佛法　　分别了知无障碍<br>
  　　法界无量无有边　　诸佛声闻悉充满<br>
  　　尽于一切诸世界　　皆悉能持光普照<br>
  　　尽于一切群生类　　为说究竟正觉智<br>
  　　如是十住诸菩萨　　悉从如来法化生<br>
  　　随其方便及境界　　一切天人莫能知<br>
  　　初发无上菩提心　　充满十方悉无余<br>
  　　了达三世诸法相　　具足成就一切智<br>
  　　无边佛刹及世间　　无量无数众生类<br>
  　　烦恼业报菩提心　　如是一切无所著<br>
  　　初求佛道发一念　　世间众生及二乘<br>
  　　斯等一切莫能知　　何况菩萨余功德<br>
  　　十方一切诸世界　　能以一毛悉称举<br>
  　　彼知菩萨具足行　　疾得如来一切智<br>
  　　十方一切大海水　　能以一毛渧令尽<br>
  　　于一念中悉知数　　如是行者真佛子<br>
  　　一切世界末为尘　　悉能分别知其数<br>
  　　菩萨所行等微尘　　是则名为真佛子<br>
  　　过去未来现在佛　　一切缘觉及声闻<br>
  　　分别解说不能尽　　发心菩萨诸功德<br>
  　　菩萨初发菩提心　　广大无量无有边<br>
  　　大慈大悲覆一切　　何况菩萨余功德</p>
<div class="jwbt-box"><div class="jwbtbm"><a id=j0083-01-23></a><a href=#MENU-top>梵行品第十二</a></div></div>
<p>　　尔时正念天子。白法慧菩萨言。佛子。一切世界中。诸菩萨摩诃萨。信家非家出家学道。舍离俗饰被服法衣。彼诸菩萨。云何方便修习梵行。具足菩萨十住道地。速成无上平等菩提。尔时法慧菩萨。答正念天子言。正士。此菩萨摩诃萨。一向专求无上菩提。先当分别十种之法。何等为十。所谓身身业。口口业。意意业。佛法僧戒。应如是观。为身是梵行耶。乃至戒是梵行耶。若身是梵行者。当知梵行则不清净。当知梵行则为非法。当知梵行则为浑浊。当知梵行则为臭恶。当知梵行则为秽污。当知梵行则为尘垢。当知梵行则为谄曲。当知梵行则为八万户虫。若身业是梵行者。当知身四威仪则为梵行。左右顾眄举足下足。则为梵行。若口是梵行者。当知音声则为梵行。当知语言则为梵行。当知心触则为梵行。当知舌动则为梵行。当知唇齿和合则为梵行。若口业是梵行者。当知语言则为梵行。当知所说作无作称讥毁誉。则为梵行。若意是梵行者。当知觉观忆念不忘思惟幻梦等。悉为梵行。若意业是梵行者。当知想是梵行。施设是梵行。寒热饥渴苦乐忧喜等。悉是梵行。若佛是梵行者。为色是佛耶。为受想行识是佛耶。为三十二相八十种好是佛耶。为一切神通业报是佛耶。若法是梵行者。为正教是法耶。为寂灭离涅槃是法耶。为生非生是法耶。为实非实是法耶。为虚妄是法耶。为合散是法耶。若僧是梵行者。为向须陀洹果是僧耶。为得须陀洹果是僧耶。为向斯陀含阿那含阿罗汉果是僧耶。为得斯陀含阿那含阿罗汉果是僧耶。为三明六通是僧耶。为时解脱是僧耶。为非时解脱是僧耶。若戒是梵行者。为戒场是戒耶。为十众是戒耶。为问清净不清净是戒耶。为戒师是戒耶。为三羯磨和尚是戒耶。为剃发法服乞食是戒耶。菩萨摩诃萨。当如是观察十种法。又知过去无所至。未来无所有。现在无作者。无知者无受报者。此世不至彼世。彼世不至此世。为何等法是梵行。梵行法为在何处。谁有是梵行法。此梵行法为是有耶。为是无耶。为是色法耶。为非色法耶。为是受想行识法耶。为非受想行识法耶。菩萨摩诃萨。正念无障碍。观察分别三世诸法平等。犹如虚空无有二相。如是观者智慧方便无所挂碍。于一切法而不取相。一切诸法无自性故。于一切佛及诸佛法。平等观察犹如虚空。是名菩萨摩诃萨方便修习清净梵行。又复修习增上十法。何等为十。所谓是处非处智。去来现在诸业报智。一切诸禅三昧正受解脱垢净起智。众生诸根智。随诸欲乐智。种种性智。至一切处道智。无障碍宿命智。无障碍天眼智。断习气智。是为十。如是观察如来十力甚深无量。具足长养大慈悲心。悉分别众生而不舍众生。亦不舍寂灭。行无上业不求果报。观一切法。如幻如梦如电如响如化。菩萨摩诃萨。如是观者。以少方便。疾得一切诸佛功德。常乐观察无二法相。斯有是处。初发心时便成正觉。知一切法真实之性。具足慧身不由他悟。</p>
<div class="jwbt-box"><div class="jwbt"><a id=j0083-01-24></a><a href=#MENU-top>大方广佛华严经卷第九</a></div>
<div class="jwbtbm"><a id=j0083-01-25></a><a href=#MENU-top>初发心菩萨功德品第十三</a></div></div>
<p>　　尔时天帝释。白法慧菩萨言。佛子。初发心菩萨。为成就几功德藏。法慧答言。佛子。是处甚深难知难信难解难说难通难分别。虽然我当承佛神力具足演说。佛子。假使有人。供养东方阿僧祇世界众生一切乐具。乃至一劫。然后教令净修五戒。南西北方四维上下亦复如是。佛子。于意云何。彼人功德宁为多不。帝释言。佛子。除诸如来。其余一切。不能称量彼人功德。法慧菩萨语帝释言。佛子。初发心菩萨。功德之藏百分。彼人功德不及其一。千分百千分。亿分百亿分。千亿分百千亿分。百那由他分。千那由他分。百千那由他分。亿那由他分。百亿那由他分。千亿那由他分。百千亿那由他分。乃至不可数不可譬谕不可说分。彼人功德不及其一。佛子。复置此谕。假使有人。供养十方各十阿僧祇世界众生一切乐具。乃至百劫。然后教令净修十善。教十善已。又复供养一切乐具。乃至千劫。然后教令净修四禅。教四禅已。又复供养一切乐具至百千劫。然后教行四无量心。又复供养一切乐具。乃至亿劫。然后教行四无色定。又复供养一切乐具。至百亿劫。然后教令得须陀洹果。又复供养一切乐具。至千亿劫。然后教令得斯陀含果。又复供养一切乐具。至百千亿劫。然后教令得阿那含果。又复供养一切乐具。至亿那由他劫。然后教令得阿罗汉果。又复供养一切乐具。至千亿那由他劫。然后教令尽成缘觉。佛子。于意云何。彼人功德宁为多不。帝释白言。佛子。彼人功德唯除诸佛。其余一切悉不能知。法慧言。佛子。初发心菩萨。功德之藏。百分千分。乃至不可数不可譬谕不可说分。彼人功德不及其一。何以故。佛子。一切诸佛初发心时。不为供养十方各十阿僧祇世界众生一切乐具。百劫乃至千亿那由他劫。故出兴于世。亦不为教尔所众生净修五戒十善。四禅四无量心四无色定。须陀洹果斯陀含果。阿那含果阿罗汉果。辟支佛道。故出兴于世。欲不断佛种故。发菩提心。欲充满十方一切世界故。发菩提心。欲悉度脱一切众生故。发菩提心。欲悉知一切世界成坏故。发菩提心。欲悉知一切世界中众生垢净起故。发菩提心。欲悉知一切世界自性清净故。发菩提心。欲悉知一切群生虚妄烦恼习气故。发菩提心。欲悉知一切众生死此生彼故。发菩提心。欲悉知一切众生诸根方便故。发菩提心。欲悉知一切众生心心所念故。发菩提心。欲悉分别三世一切众生故。发菩提心。欲悉知一切诸佛平等境界故。发菩提心。佛子。复置此谕。假使有人。于一念顷。能过东方无量世界。彼人以此自在神力。从此东行。尽无量无数阿僧祇劫。犹不能得世界边际。又第二人神力自在。于一念顷。能过前人无量无数阿僧祇劫所行世界。此第二人从此东行。尽无量无边阿僧祇劫。犹不能得世界边际。又第三人神力自在。于一念顷。能过前人无量无数阿僧祇劫所行世界。又第四人神力自在。于一念顷。能过前人无量无数阿僧祇劫所行世界。又第五人神力自在。于一念顷。能过前人无量无数阿僧祇劫所行世界。又第六人神力自在。于一念顷。能过前人无量无数阿僧祇劫所行世界。又第七人神力自在。于一念顷。能过前人无量无数阿僧祇劫所行世界。又第八人神力自在。于一念顷。能过前人无量无数阿僧祇劫所行世界。又第九人神力自在。于一念顷。能过前人无量无数阿僧祇劫所行世界。又第十人神力自在。于一念顷。能过前人无量无数阿僧祇劫所行世界。彼第十人。以此最胜自在神力。从此东行。尽无量无数阿僧祇劫。犹故不得世界边际。十方世界亦复如是。如是展转乃至百人。其人以此最胜自在神力。于无量无数阿僧祇劫所至十方。尚可了知得其边际。初发心菩萨功德之藏不可得知。何以故。初发心菩萨不齐限。为尔所世界众生故发菩提心。悉为十方一切世界众生故。欲度一切众生故。欲分别知一切世界故。发菩提心。欲知微细世界即是大世界。知大世界即是微细世界。知少世界即是多世界。知多世界即是少世界。知广世界即是狭世界。知狭世界即是广世界。知一世界即是无量无边世界。知无量无边世界即是一世界。知无量无边世界入一世界。知一世界入无量无边世界。知秽世界即是净世界。知净世界即是秽世界。于一毛孔中。悉分别知一切世界。于一切世界中。悉分别知一毛孔性。知一世界出生一切世界。知一切世界犹如虚空。欲于一念知一切世界悉无有余故。发阿耨多罗三藐三菩提心。佛子。复置此谕。假使有人于东方无量无边阿僧祇世界。于一念中。悉分别知成败之数。此人精勤方便。念念次第。于无量无数阿僧祇劫。欲尽算知东方世界成败之数。犹不能知。又第二人。于第一人无量无数阿僧祇劫所算世界成败之数。于一念中悉能了知。此人精勤方便。念念次第。于无量无边阿僧祇劫。犹不能尽知东方世界成败之数。如是展转乃至第十。彼第十人。于第九人无量无边阿僧祇劫所算世界成败之数。于一念中悉能了知。此人精勤方便。念念次第。于无量无边阿僧祇劫。犹不能尽知东方世界成败之数。乃至十方亦复如是。十方无量无边世界成败之数。尚可了知。初发心菩萨功德之藏。不可得知。何以故。初发心菩萨摩诃萨。不为齐限。知尔所世界劫数成败故。发菩提心。菩萨摩诃萨。欲悉了知一切世界劫数成败故。发菩提心。欲知长劫即是短劫。短劫即是长劫。知一劫即是不可数阿僧祇劫。不可数阿僧祇劫即是一劫。知一切有佛劫。知一切无佛劫。知一佛劫中有无量佛。知无量佛劫中有一佛。知异劫中有无异劫。知无异劫中有异劫。知有尽劫是无尽劫。知无尽劫是有尽劫。知无量劫即是一念。知一念即是无量劫。知一切劫入无劫。知无劫入一切劫。欲悉了知过去未来际及现在一切世界劫数成败故。发阿耨多罗三藐三菩提心。是名菩萨初大誓庄严。所谓悉知一切劫智慧照明。佛子。复置此谕。假使有人。于一念中。悉知无量无数阿僧祇世界众生种种欲乐。此人精勤方便。念念次第。于无量无数阿僧祇劫。不能尽知东方一切世界众生种种欲乐。如是展转至第十人。此第十人。于第九人无量无数阿僧祇劫精勤方便所知众生种种欲乐。于一念中悉能了知。此人如是精勤方便。念念次第。无量无数阿僧祇劫。犹不能尽知东方一切世界众生种种欲乐。乃至十方亦复如是。如是十方无量无边阿僧祇世界众生。种种欲乐尚可了知。初发心菩萨功德之藏。不可得知。何以故。佛子。初发心菩萨摩诃萨不齐限。欲知尔所世界众生种种欲乐故。发菩提心。欲悉知十方一切世界众生种种欲乐故。发阿耨多罗三藐三菩提心。欲知种种无量欲乐即是一欲。而亦不坏一切欲性。欲悉知一切众生欲乐海。欲知一众生欲即是一切众生欲。欲悉知一切众生去来现在种种欲乐。欲悉知相似欲不相似欲。欲知一切欲即是一欲。一欲即是一切欲。欲得具足如来种种欲乐力。欲知有上欲无上欲。有余欲无余欲。等欲不等欲。有所依欲无所依欲。共欲不共欲。有边欲无边欲。善欲不善欲。世间欲出世间欲。大智欲净欲胜欲。无碍智欲。无碍智佛解脱欲。清净欲不清净欲。广欲狭欲。细欲粗欲故。发阿耨多罗三藐三菩提心。欲悉知一切众生一一众生有十种欲。所谓因苦生欲。方便欲。希望欲。着味欲。随因生欲随缘生欲。尽欲。一切欲。初发心菩萨摩诃萨。欲悉分别了知此诸欲网故。发阿耨多罗三藐三菩提心。佛子。复置此谕。假使有人。于一念中。悉知无量无边阿僧祇世界众生种种诸根。以此智慧精勤方便。念念次第。于无量无数阿僧祇劫。不能尽知东方一切世界众生种种诸根。广说乃至悉知一切众生一一众生有十种根。佛子。复置此谕。假使有人。于一念中。悉知东方无量无边阿僧祇世界众生种种希望。广说乃至悉知一切众生一一皆有十种希望。佛子。复置此谕。假使有人。于一念中。悉知无量无边阿僧祇世界众生种种方便。广说乃至悉知一切众生一一皆有十种方便。佛子。复置此谕。假使有人。于一念中。悉知无量无边阿僧祇世界众生念念心意。广说乃至悉知一切众生一一皆有十种心。佛子。复置此谕。假使有人。于一念中。悉知无量无边阿僧祇世界众生种种诸业。广说乃至悉知一切众生一一皆有十种业。佛子。复置此谕。假使有人。于一念中。悉知东方无量无边阿僧祇世界众生种种烦恼。此人精勤方便。念念次第。于无量无数阿僧祇劫。犹不能知东方一切众生种种烦恼。如是展转乃至第十。此第十人。于第九人无量无数阿僧祇劫所知众生种种烦恼。于一念中悉分别知。此人精勤方便。念念次第。于无量无数阿僧祇劫。犹不能尽知一切众生种种烦恼。乃至十方亦复如是。尔所世界一切众生种种烦恼尚可得知。初发心菩萨功德之藏不可得知。何以故。佛子。初发心菩萨不齐限。欲知尔所世界众生种种烦恼故。发阿耨多罗三藐三菩提心。欲悉分别了知一切众生种种烦恼故。发菩提心。所谓欲悉知轻烦恼。重烦恼。结使烦恼。缠烦恼。一一众生无量烦恼。一切众生种种觉观烦恼。依无明烦恼。爱相应烦恼。贪欲不善根烦恼。嗔恚不善根烦恼。愚痴不善根烦恼。等分烦恼。一切烦恼。根本烦恼。我我所烦恼。我慢烦恼。邪忆念虚妄生烦恼。因身见生六十二见等诸烦恼。盖烦恼。障碍烦恼。欲悉了知一切众生烦恼惑网。具足大慈悲大一切种智故。发阿耨多罗三藐三菩提心。佛子。复置此谕。假使有人。于一念中。悉见东方无量无边世界现在诸佛及彼一切众生。此人悉能恭敬礼拜。尊重赞叹一心观察种种供养无量上味。肴膳饮食香华璎珞。缯彩幢盖上妙宫殿。严饰帐幔宝网罗覆。众宝庄严师子之座。此人精勤方便。念念次第。以如是等众妙供具。无量无数阿僧祇劫供养诸佛。又复劝教彼诸众生。以如是等众妙供具。于无量无数阿僧祇劫供养诸佛。彼诸如来般涅槃已。复为一一诸如来故。以无量宝起塔供养。其塔高广一一周满无量无边世界。又以上妙众宝而庄严之。一一塔中。有无量无数如来形像。彼诸形像。光明普照无量无边诸佛世界。又复劝彼一一众生。为诸如来起众宝塔严好如前。十方世界亦复如是。佛子。于意云何。彼人功德宁为多不。帝释答言。彼人功德唯佛乃知余无能及。法慧答言。佛子。初发心菩萨摩诃萨。功德之藏百分千分。乃至不可数不可譬谕不可说分。彼人功德不及其一。佛子。假使有人。于第一人及所劝众生精勤方便。念念次第。无量无数阿僧祇劫。所作功德诸供养具。于一念中皆悉能辨。此人如是精勤方便。念念次第。于无量无数阿僧祇劫。供养功德。广说如前。如是展转乃至第十人。广说亦复如前。初发心菩萨摩诃萨。功德之藏百分千分。乃至不可数不可譬谕不可说分。彼人功德不及其一。何以故。佛子。彼菩萨不为齐限。供养尔所如来故。发阿耨多罗三藐三菩提心。欲悉供养十方法界虚空界等世界中三世诸佛故。发阿耨多罗三藐三菩提心。发是心已。得知尽过去际诸佛无障碍智。得信尽未来际诸佛功德。得知尽现在际一切诸佛所说智慧。彼三世一切诸佛功德。此菩萨摩诃萨。悉皆信向。受持修习得证身证。悉等诸佛一切功德。何以故。初发心菩萨摩诃萨。欲不断一切诸佛性故。发菩提心。欲令慈悲心充满一切世界众生悉无余故。欲悉度脱一切众生故。欲悉知一切世界成败故。欲悉知一切世界众生垢净起故。欲令三有众生悉得清净故。欲悉知一切众生心念烦恼习故。欲悉知一切众生死此生彼故。欲悉知一切众生诸根方便故。欲悉知一切众生心心行故。欲悉知一切三世众生故。欲悉知三世诸佛具足功德故。欲悉知三世诸佛无上菩提故。欲悉知三世诸佛具足净法故。欲悉知三世诸佛法平等相故。欲悉知三世诸佛无上智慧因缘清净故。欲悉知长养三世诸佛智慧力故。欲悉具足三世诸佛无畏法故。欲悉具足庄严三世诸佛不共法故。欲悉得法界等无量无边三世诸佛平等智慧故。发阿耨多罗三藐三菩提心。何以故。此初发心菩萨即是佛故。悉与三世诸如来等。亦与三世佛境界等。悉与三世佛正法等。得如来一身无量身三世诸佛平等智慧。所化众生皆悉同等。悉能震动一切世界。悉能普照一切世界。悉能休息一切世界诸恶道苦。悉能严净一切世界。悉于一切世界示现成佛。悉令一切众生皆得欢喜。悉令一切众生解深法界。悉能护持诸佛种性。悉得诸佛智慧光明。彼初发心菩萨摩诃萨。常不远离三世诸佛及诸佛法。一切菩萨缘觉声闻及所行法。世间出世间法。众生及众生法。专求菩提智慧无碍。</p>
  <p>　　尔时佛神力故。说初发心菩萨功德藏力故。十方各万佛刹尘数世界六种震动。雨众天华天香天末香天鬘天宝天庄严具。自然演出微妙乐声。又复震吼师子之音。放大光明普照十方。尔时十方各过十佛刹尘数世界。有万佛刹尘数诸佛。悉号法慧。各现其身。示法慧菩萨。而告之言。善哉善哉。佛子。善说初发心菩萨功德之藏。我等万佛刹尘数如来。亦悉演说发心菩萨功德之藏。十方世界一切诸佛亦复如是。法慧菩萨。说是发心菩萨功德藏时。万佛世界尘数众生。皆得初发心菩萨功德之藏。发阿耨多罗三藐三菩提心。我等今者悉授彼记。于未来世。各于十方。一时成佛。同号净心如来应供等正觉。我等悉当护持此法。普为未来诸菩萨故。如此娑婆世界四天下阎浮提菩提树下须弥山顶妙胜殿上敷演此法教化众生。十方世界千亿那由他不可量不可数不可思议无有边际不可说法界虚空界等诸世界中。亦说是法教化众生。彼说法者悉名法慧。佛神力故。佛本愿力故。显示佛法故。智慧光明普照故。解第一义故。法如是故。诸菩萨欢喜故。赞叹诸佛功德故。悉知诸佛平等故。解法界无有二故。尔时法慧菩萨。普观十方。普观一切大众。观虚空界。观成就众生界。不违业报。清净如虚空界。欲拔三有垢秽众生。欲令众生得广解脱。欲知种种诸根等。观三世正趣涅槃。及现自身甚深清净诸功德故。承佛神力。以偈颂曰。</p>
  <p>　　大慈大悲心　　充满十方界<br>
  　　分别诸佛刹　　佛法及三世<br>
  　　欲具佛功德　　菩萨法藏海<br>
  　　饶益众生故　　初发菩提心<br>
  　　欲悉分别知　　虚空等法界<br>
  　　一切群生类　　诸佛及佛法<br>
  　　欲得一切佛　　诸道至处力<br>
  　　成就不退转　　饶益诸群生<br>
  　　一切众生中　　常起大慈悲<br>
  　　远离嗔恚念　　修习饶益心<br>
  　　慈光照十方　　为众作归依<br>
  　　诸佛悉护念　　功德难思议<br>
  　　欲悉分别知　　一切诸佛刹<br>
  　　如来妙法身　　甚深难思议<br>
  　　无量功德藏　　智慧甚深广<br>
  　　因是初发心　　专求佛菩提<br>
  　　欲悉分别知　　一切众生类<br>
  　　十方世界中　　智慧无障碍<br>
  　　粗细诸世界　　或狭广无量<br>
  　　一切中知一　　一中知一切<br>
  　　菩萨于彼行　　精勤不放逸<br>
  　　苦乐无厌着　　欲度众生故<br>
  　　一切佛现前　　乐观无厌足<br>
  　　悉入甚深法　　无量功德海<br>
  　　五道诸群生　　愍之如一子<br>
  　　令除众垢秽　　具足清净法<br>
  　　欲令诸佛种　　究竟不断绝<br>
  　　降伏一切魔　　摧灭无有余<br>
  　　平等观如来　　三世诸法相<br>
  　　甚深微妙法　　常修不放逸<br>
  　　菩萨常乐观　　一切佛境界<br>
  　　是故诸如来　　甘露慧灌顶<br>
  　　信心不可沮　　坚固如金刚<br>
  　　于诸如来所　　知恩而报恩<br>
  　　最胜之境界　　无量智慧光<br>
  　　自悟不由他　　菩萨初发心<br>
  　　悉能分别知　　五道众生欲<br>
  　　种种诸业报　　一切心所行<br>
  　　知诸根利钝　　无量无数性<br>
  　　一切胜境界　　菩萨初发心<br>
  　　菩提心无量　　清净法界等<br>
  　　无著无所依　　无染如虚空<br>
  　　成就佛智慧　　其心无障碍<br>
  　　谛了真实际　　寂灭离虚妄<br>
  　　了达众生心　　而无众生想<br>
  　　方便分别法　　究竟到彼岸<br>
  　　无量无数劫　　悉能分别知<br>
  　　往诣诸佛刹　　明解甚深法<br>
  　　若能分别知　　无量诸佛法<br>
  　　清净法界藏　　谛了无疑惑<br>
  　　深解众生根　　究竟到彼岸<br>
  　　平等观诸法　　则与如来等<br>
  　　清净无量心　　常在诸佛前<br>
  　　恭敬而尊重　　供养人师子<br>
  　　亲觐一切佛　　乐观无厌足<br>
  　　彼诸如来等　　护念此菩萨<br>
  　　于诸深妙法　　分别无障碍<br>
  　　无著无所依　　心净如虚空<br>
  　　彼知人师子　　智慧海深广<br>
  　　寂然入正受　　三世观无碍<br>
  　　坚固不可沮　　一切莫能坏<br>
  　　专念无上道　　未曾有断绝<br>
  　　离闇趣明正　　志学诸善法<br>
  　　常乐观寂灭　　具足真实性<br>
  　　寂默语言道　　平等无异观<br>
  　　于法不分别　　是则从如生<br>
  　　悉能分别知　　诸佛深境界<br>
  　　寂然入正受　　三达无障碍<br>
  　　十方世界中　　一切诸佛刹<br>
  　　菩萨自在力　　一念悉周遍<br>
  　　无量不可数　　方便悉具足<br>
  　　普游十方界　　是名真佛子<br>
  　　具足大悲心　　清凉除渴爱<br>
  　　大慈念一切　　无碍如虚空<br>
  　　于彼众生类　　不生众生想<br>
  　　悉已离虚妄　　清净游十方<br>
  　　于彼诸群生　　常施以无畏<br>
  　　如此真实行　　是则等如来<br>
  　　常说甚深法　　清净无所著<br>
  　　是故十方佛　　一切悉护念<br>
  　　过去未来世　　无量无数劫<br>
  　　次第悉忆念　　具足分别知<br>
  　　菩萨于现在　　一切十方界<br>
  　　悉能普周遍　　济度诸群萌<br>
  　　深智正观察　　明了无障碍<br>
  　　悉知因缘合　　磨灭无坚固<br>
  　　一切众生类　　诸有疑难者<br>
  　　菩萨悉除灭　　安住法性中<br>
  　　菩萨无畏力　　降伏一切魔<br>
  　　悉能为众生　　灭除愚痴闇<br>
  　　世界若成败　　悉皆分别知<br>
  　　若能如是观　　佛境无疑惑<br>
  　　观察三世法　　疑网永已除<br>
  　　一切如来所　　净信不可坏<br>
  　　信力安隐住　　智慧力成就<br>
  　　智慧清净故　　决定解真实<br>
  　　尽于未来际　　饶益众生故<br>
  　　欲令一切众　　究竟得解脱<br>
  　　无际生死中　　精勤不厌倦<br>
  　　一切地狱处　　受苦为众生<br>
  　　功德智慧藏　　具足皆成就<br>
  　　悉能善分别　　一切众生根<br>
  　　又能分别知　　众生种种业<br>
  　　随彼业对治　　菩萨为说法<br>
  　　以大慈悲心　　随顺世间行<br>
  　　悉于一切法　　解达空无我<br>
  　　一一音声中　　演说无量教<br>
  　　菩萨放大光　　种种微妙色<br>
  　　普照十方界　　除灭一切闇<br>
  　　一一光明端　　清净宝华座<br>
  　　菩萨悉处上　　为众演说法<br>
  　　于一毛孔中　　普见十方刹<br>
  　　彼刹妙庄严　　诸佛菩萨会<br>
  　　一一如来所　　无量众围绕<br>
  　　清净妙智慧　　明了众生心<br>
  　　十方世界中　　无量诸佛刹<br>
  　　菩萨神通力　　一念悉遍至<br>
  　　恭敬供养佛　　饶益众生故<br>
  　　一一导师所　　咨决甚深义<br>
  　　普于诸世尊　　先起慈父想<br>
  　　饶益众生故　　分别菩萨行<br>
  　　明净利智慧　　解达深法藏<br>
  　　出生无量智　　佛法无所碍<br>
  　　无量无数劫　　分别说法界<br>
  　　劫数可究竟　　法界无穷尽<br>
  　　平等观诸法　　其心无所染<br>
  　　不厌生死苦　　智慧无障碍<br>
  　　无上佛种性　　三世法王家<br>
  　　一切如来法　　菩萨由此生<br>
  　　清净妙法身　　应现种种形<br>
  　　犹如大幻师　　所乐无不见<br>
  　　或处为众生　　究竟菩萨行<br>
  　　或复现初生　　出家行学道<br>
  　　或于树王下　　自然成正觉<br>
  　　或处为众生　　示现入泥洹<br>
  　　现住甚深妙　　无量自在法<br>
  　　声闻辟支佛　　一切莫能测<br>
  　　菩萨身口意　　寂灭无生相<br>
  　　普应一切世　　方便无不现<br>
  　　如是佛真子　　境界甚深妙<br>
  　　众生若思议　　迷乱心发狂<br>
  　　一切悉具足　　安住无碍智<br>
  　　普现诸如来　　无量自在力<br>
  　　菩萨功德藏　　世间无与等<br>
  　　何况最胜尊　　无量难思议<br>
  　　菩萨虽未得　　具足一切智<br>
  　　无量诸法门　　究竟到彼岸<br>
  　　一切胜妙法　　皆悉已具足<br>
  　　一向求菩提　　究竟一乘道<br>
  　　于彼诸群生　　善知时非时<br>
  　　为欲利益故　　示现大神力<br>
  　　一身悉充满　　一切诸佛刹<br>
  　　演出净光明　　辉耀无伦匹<br>
  　　遍照十方界　　除灭一切闇<br>
  　　普降妙法雨　　如海大龙王<br>
  　　观察一切法　　虚妄犹如幻<br>
  　　烦恼业力故　　生死常轮转<br>
  　　以大慈悲心　　普覆诸群生<br>
  　　清净妙方便　　度脱无量众<br>
  　　菩萨功德力　　与诸如来等<br>
  　　无量智慧海　　清净如虚空<br>
  　　无量无数劫　　具修菩萨行<br>
  　　精进勤方便　　欲度一切众<br>
  　　众生种种行　　悉能分别知<br>
  　　令修清净业　　志求无上道<br>
  　　菩萨摩诃萨　　行是胜妙法<br>
  　　决定不退转　　谛观一切智<br>
  　　一切诸世界　　无量难思议<br>
  　　菩萨能于彼　　一念悉周遍<br>
  　　远离虚妄想　　其心如虚空<br>
  　　清净法身一　　普应一切世<br>
  　　湛然常不动　　十方无不现<br>
  　　分别一切法　　不取诸法相<br>
  　　了达一切法　　其心无所染<br>
  　　济度一切众　　而无解脱者<br>
  　　一切群生类　　种种诸希望<br>
  　　善恶无记法　　寂灭如虚空<br>
  　　随顺众庶类　　种种欲乐相<br>
  　　无量自在力　　悉能应化之<br>
  　　犹如工幻师　　能现种种身<br>
  　　菩萨自在力　　充满十方界<br>
  　　菩萨净法身　　无量等虚空<br>
  　　随众所欲乐　　一切无不现<br>
  　　其心无所染　　真实无虚妄<br>
  　　清净烦恼法　　皆悉无所有<br>
  　　解脱非解脱　　其心无所染<br>
  　　普施苦众生　　无上涅槃乐<br>
  　　悉于诸世间　　智慧无所畏<br>
  　　具足众相好　　究竟无上道<br>
  　　一念悉分别　　一切诸法相<br>
  　　去来现在世　　求之无所有<br>
  　　菩萨观前际　　了达过去世<br>
  　　分别后际相　　究竟亦如是<br>
  　　一切佛世界　　分别皆悉知<br>
  　　除灭众烦恼　　具足诸功德<br>
  　　常好观寂静　　究竟趣涅槃<br>
  　　乐无诤三昧　　其心无所依<br>
  　　菩萨等实际　　一切无与等<br>
  　　究竟坚固行　　决定不退转<br>
  　　彼修众胜行　　寂灭无所依<br>
  　　其心常安住　　不动如须弥<br>
  　　菩萨净妙行　　充满诸法界<br>
  　　诸佛及菩萨　　皆悉分别知<br>
  　　欲求导师慧　　究竟最胜道<br>
  　　甚深一切智　　无上解脱王<br>
  　　勇猛勤精进　　速发菩提心<br>
  　　欲求最胜乐　　应疾断诸漏<br>
  　　菩萨摩诃萨　　初发清净心<br>
  　　彼心功德藏　　说之不可尽<br>
  　　饶益众生故　　赞叹如来行<br>
  　　一心善谛听　　最胜所行道<br>
  　　无量诸佛刹　　悉末为微尘<br>
  　　一尘置一刹　　悉能分别知<br>
  　　是诸刹土中　　一切诸如来<br>
  　　说初功德藏　　犹故不可尽<br>
  　　善分别众生　　而无众生想<br>
  　　善解一切语　　而无言语想<br>
  　　甚深无碍智　　分别诸世界<br>
  　　善解劫成败　　而无成败想<br>
  　　清净广大心　　犹如虚空性<br>
  　　明解三世法　　一切诸世间<br>
  　　除灭诸烦恼　　永尽无有余<br>
  　　无碍寂灭观　　是则佛正法<br>
  　　十方世界中　　一切如来所<br>
  　　一念悉遍至　　其心无所染<br>
  　　善解不生法　　如如真实际<br>
  　　一切种种相　　皆悉无真实<br>
  　　无量不可数　　一切诸如来<br>
  　　清净眷属俱　　悉往礼供养<br>
  　　常乐问如来　　甚深微妙法<br>
  　　一切诸菩萨　　誓愿清净行<br>
  　　十方世界中　　一切诸导师<br>
  　　一念悉睹见　　而心无所依<br>
  　　一切三有中　　最胜妙功德<br>
  　　以此清净行　　庄严诸佛刹<br>
  　　慧眼无障碍　　善解一切生<br>
  　　分别无所有　　远离无染着<br>
  　　善解众生根　　烦恼及习气<br>
  　　众生种种欲　　了达不思议<br>
  　　菩萨摩诃萨　　先知众生心<br>
  　　随彼所应度　　慧者为说法<br>
  　　善知时非时　　众生净秽行<br>
  　　渐令彼清净　　究竟得解脱<br>
  　　无量那由他　　甚深诸三昧<br>
  　　菩萨自在力　　一念悉能入<br>
  　　三昧起住相　　悉善分别知<br>
  　　无量诸境界　　善解住起缘<br>
  　　如是等智慧　　皆悉已具足<br>
  　　不久得菩提　　一切无障碍<br>
  　　常为利众生　　正趣智慧光<br>
  　　彼能与众生　　无上丈夫法<br>
  　　悉能善分别　　一切劫长短<br>
  　　昼夜及岁月　　斯亦善观察<br>
  　　正念不放逸　　善解诸世间<br>
  　　分别诸佛刹　　真实无差别<br>
  　　能善分别知　　一切诸世界<br>
  　　于彼十方国　　无有分别想<br>
  　　如是正观察　　十方诸世界<br>
  　　严净一切国　　而心无所著<br>
  　　成就智慧力　　与诸如来等<br>
  　　是处非处力　　分别知众生<br>
  　　悉知众生类　　善恶诸业报<br>
  　　过去未来世　　明达无障碍<br>
  　　一切诸世界　　众生种种性<br>
  　　于彼三有中　　悉能分别知<br>
  　　一切群生类　　诸根上中下<br>
  　　菩萨摩诃萨　　悉能分别知<br>
  　　一切众生类　　欲乐上中下<br>
  　　清净不清净　　悉能分别知<br>
  　　分别知众生　　一切至处道<br>
  　　永断相续缘　　究竟离三有<br>
  　　一切诸三昧　　正受禅解脱<br>
  　　垢秽清净起　　悉能分别知<br>
  　　次第知宿命　　随所受苦乐<br>
  　　如是分别者　　是则如来力<br>
  　　一切善不善　　众生烦恼业<br>
  　　分别五道生　　究竟得泥洹<br>
  　　诸漏若未尽　　能趣处处生<br>
  　　烦恼习已灭　　究竟无上道<br>
  　　方便度众生　　灭垢具净道<br>
  　　慧者能分别　　是则人中雄<br>
  　　具足十种力　　慧光除众冥<br>
  　　安住最胜力　　疑惑究竟灭<br>
  　　一一毛孔中　　无量诸佛刹<br>
  　　菩萨摩诃萨　　一切皆悉见<br>
  　　秽浊或清净　　种种妙庄严<br>
  　　随彼诸行业　　皆悉分别知<br>
  　　一一微尘中　　一切诸佛刹<br>
  　　诸佛及菩萨　　佛子皆悉见<br>
  　　诸刹不积聚　　不乱不迫迮<br>
  　　一切入一刹　　而亦无所入<br>
  　　十方诸国土　　虚空法界等<br>
  　　能于一毛孔　　具足分别知<br>
  　　普见十方界　　一切诸最胜<br>
  　　微妙净庄严　　一切诸佛刹<br>
  　　一切诸如来　　及彼严净国<br>
  　　于一毛孔中　　慧者皆悉见<br>
  　　三世差别相　　一切诸法界<br>
  　　时节岁相续　　分别得解脱<br>
  　　如是真佛子　　具足无所畏<br>
  　　是名人中雄　　明达智慧者<br>
  　　如是深法门　　慧者悉分别<br>
  　　彼于如来所　　恭敬喜无量<br>
  　　无量无数劫　　长养功德藏<br>
  　　供养一切佛　　度脱众生故<br>
  　　无量自在力　　种种能示现<br>
  　　彼智慧境界　　与诸如来等<br>
  　　无量诸佛所　　所学皆成就<br>
  　　寂静深法藏　　悉乐无厌足<br>
  　　一切导师所　　恭敬尊重心<br>
  　　彼修菩萨行　　常饮法甘露<br>
  　　悉能善分别　　长养智慧法<br>
  　　菩提无碍辩　　甚深诸三昧<br>
  　　信心不可动　　犹如须弥山<br>
  　　长养诸众生　　一切功德藏<br>
  　　菩萨摩诃萨　　大慈悲无量<br>
  　　普念一切众　　其心无所著<br>
  　　一切种智乐　　惠施诸众生<br>
  　　悉欲救世间　　永离烦恼垢<br>
  　　菩萨摩诃萨　　大悲心无量<br>
  　　佛及己众生　　等观无有异<br>
  　　乐观寂灭相　　诸法如虚空<br>
  　　慧者如是观　　一切真实性<br>
  　　菩萨初发心　　甚深功德藏<br>
  　　无量无数劫　　说之不可尽<br>
  　　出生诸如来　　缘觉闲静乐<br>
  　　自在声闻众　　一切贤圣故<br>
  　　十方世界中　　无边诸佛刹<br>
  　　所有众生类　　供养无量劫<br>
  　　又教修五戒　　十善及四禅<br>
  　　四等无色定　　寂灭诸解脱<br>
  　　复于无量劫　　供施诸乐具<br>
  　　又复教转胜　　漏尽成罗汉<br>
  　　如此诸功德　　犹尚可称量<br>
  　　发心功德藏　　无譬不可说<br>
  　　又化无量众　　悉成辟支佛<br>
  　　寂静三摩提　　甚深诸功德<br>
  　　彼人功德聚　　比初发心藏<br>
  　　百分不及一　　乃至不可说<br>
  　　无量无有边　　微尘等佛刹<br>
  　　假使神力人　　一念悉能过<br>
  　　如是神足力　　无量劫中行<br>
  　　彼刹犹可数　　发心藏难知<br>
  　　去来现在劫　　无量无有边<br>
  　　如是等诸劫　　犹可知其数<br>
  　　菩萨初发心　　无量功德藏<br>
  　　犹如虚空界　　分际不可知<br>
  　　去来现在世　　一切诸劫数<br>
  　　菩萨于一念　　悉能分别故<br>
  　　菩萨发心宝　　欲达去来今<br>
  　　一念悉明了　　利益众生故<br>
  　　十方世界中　　无量刹众生<br>
  　　所有欲希望　　一念悉分别<br>
  　　知诸根方便　　念念心所行<br>
  　　虚空尚可量　　菩提心难知<br>
  　　所以不可量　　大慈无量故<br>
  　　普施一切乐　　充满十方界<br>
  　　欲令悉得佛　　法藏解脱乐<br>
  　　初发宝藏心　　功德力无量<br>
  　　众生欲希望　　方便愿求想<br>
  　　随彼种种根　　身口意所行<br>
  　　能于一念中　　彼彼悉觉知<br>
  　　欲得一切智　　发心愿菩提<br>
  　　一切众生类　　无量烦恼业<br>
  　　由斯结业故　　趣趣受诸有<br>
  　　如此结业报　　犹可知边际<br>
  　　发心功德藏　　不可得思议<br>
  　　所以不可议　　能发无上愿<br>
  　　供养一切佛　　永离诸烦恼<br>
  　　兼除群生类　　一切烦恼业<br>
  　　济拔三世苦　　究竟大悲心<br>
  　　十方诸世界　　无量无数佛<br>
  　　一念悉供养　　兼以劝众生<br>
  　　熏以殊妙香　　宝幢诸幡盖<br>
  　　天衣珍妙馔　　上味甘露浆<br>
  　　随时诸宫观　　床卧庄严具<br>
  　　清净经行地　　安身顺道心<br>
  　　斯等众供具　　无量宝庄严<br>
  　　摩尼发光耀　　皆是快乐因<br>
  　　如是供养佛　　兼以劝众生<br>
  　　不可思议劫　　常行此供养<br>
  　　斯等诸功德　　尚可究竟说<br>
  　　发心功德藏　　无可为譬谕<br>
  　　一切诸譬谕　　如前广分别<br>
  　　欲比初发心　　无量不及一<br>
  　　三世人中尊　　一切功德业<br>
  　　无上菩提果　　皆由初发心<br>
  　　无数亿劫中　　修行无上道<br>
  　　无数无有量　　出过一切量<br>
  　　究竟一切智　　其力不可量<br>
  　　到彼菩提岸　　超度群生趣<br>
  　　初发菩萨心　　广大如虚空<br>
  　　出生诸功德　　其相同法界<br>
  　　等观诸法性　　如实无异相<br>
  　　永离一切有　　性同坚固士<br>
  　　甚深真法性　　妙智随顺入<br>
  　　无边诸佛土　　一念悉周遍<br>
  　　一切智所知　　无不遍观察<br>
  　　无量佛境界　　了达无障碍<br>
  　　常修妙功德　　一切无与等<br>
  　　具足微妙戒　　清净无瑕秽<br>
  　　内外一切施　　等心施一切<br>
  　　一切时常施　　精勤不退转<br>
  　　专念修正受　　诸禅功德藏<br>
  　　常习微妙智　　深广无涯底<br>
  　　于此最胜地　　成就佛真子<br>
  　　逮得如实智　　平等甚深行<br>
  　　去来现在世　　一切诸如来<br>
  　　悉以威神护　　初发菩提心<br>
  　　甚深诸三昧　　无量陀罗尼<br>
  　　诸佛自在力　　庄严初发心<br>
  　　一切诸世间　　莫能称算者<br>
  　　无量无有边　　犹如虚空界<br>
  　　初发菩提心　　无量无有边<br>
  　　一切人师子　　皆由初发心<br>
  　　如来十种力　　四辩无所畏<br>
  　　无量诸功德　　皆由初发心<br>
  　　一切诸导师　　十八不共法<br>
  　　斯等殊胜慧　　皆由初发心<br>
  　　诸佛妙色身　　种种相庄严<br>
  　　究竟离虚妄　　清净真法身<br>
  　　天人所应供　　甚深无碍智<br>
  　　如是等功德　　皆由初发心<br>
  　　一切辟支佛　　无量声闻众<br>
  　　斯等诸贤圣　　皆由初发心<br>
  　　四禅无色定　　甚深诸三昧<br>
  　　斯等无量乐　　皆由初发心<br>
  　　去来今现在　　十方天人类<br>
  　　一切世界中　　趣趣受生乐<br>
  　　方便勤精进　　诸根悉调伏<br>
  　　斯等无量乐　　皆由初发心<br>
  　　所以然者何　　菩萨摩诃萨<br>
  　　因初发心故　　具六波罗蜜<br>
  　　化诸群生类　　弃邪入正道<br>
  　　故能令三界　　受兹种种乐<br>
  　　菩萨深妙智　　通达无障碍<br>
  　　开导诸众生　　净修殊胜业<br>
  　　灭除众烦恼　　一切不善行<br>
  　　修习涅槃道　　度脱一切众<br>
  　　无量智慧明　　犹如净日光<br>
  　　具足清白行　　譬如月盛满<br>
  　　无边功德藏　　犹如十方海<br>
  　　无垢无所染　　清净如虚空<br>
  　　菩萨初发心　　称赞不可尽<br>
  　　悉令诸众生　　具受一切乐<br>
  　　无量无数劫　　广修诸大愿<br>
  　　常习功德业　　调伏众生故<br>
  　　无量无有数　　净愿难思议<br>
  　　皆悉具足满　　令众得清净<br>
  　　普观一切法　　悉空无相愿<br>
  　　弘誓愿力故　　心净无所畏<br>
  　　解法真实性　　清净如虚空<br>
  　　定乱悉平等　　寂灭无所有<br>
  　　甚深诸妙法　　无量难思议<br>
  　　常为大众说　　其心无染着<br>
  　　十方世界中　　一切诸如来<br>
  　　彼佛常赞叹　　菩萨初发心<br>
  　　无量妙功德　　庄严初发心<br>
  　　至彼清净岸　　性同诸如来<br>
  　　一切众生类　　无量无数劫<br>
  　　称赞初发心　　功德不可尽<br>
  　　诸佛功德藏　　菩萨由是生<br>
  　　于诸三有中　　最胜无伦匹<br>
  　　欲得一切佛　　明净智慧灯<br>
  　　应建弘誓愿　　速发菩提心<br>
  　　一切功德中　　菩提心为最<br>
  　　能得无碍智　　从佛法化生<br>
  　　一切众生心　　悉可分别知<br>
  　　一切刹微尘　　尚可算其数<br>
  　　十方虚空界　　一毛犹可量<br>
  　　菩萨初发心　　究竟不可测<br>
  　　因初菩提心　　出生三世佛<br>
  　　一切诸众生　　种种上妙乐<br>
  　　佛所赞功德　　因此悉具足<br>
  　　于佛境界中　　其心无疑惑<br>
  　　若能永远离　　一切诸疑惑<br>
  　　则能灭众生　　无量诸障碍<br>
  　　因初菩提心　　严净诸佛国<br>
  　　普令一切众　　具足微妙智<br>
  　　欲见十方刹　　三世一切佛<br>
  　　又欲得无量　　甚深功德藏<br>
  　　若欲灭众生　　无量生死苦<br>
  　　应建坚誓愿　　速发菩提心</p>
<div class="jwbt-box"><div class="jwbt"><a id=j0083-01-26></a><a href=#MENU-top>大方广佛华严经卷第十</a></div>
<div class="jwbtbm"><a id=j0083-01-27></a><a href=#MENU-top>明法品第十四</a></div></div>
<p>　　尔时精进慧菩萨。问法慧菩萨言。佛子。初发心菩萨。成就如是无量功德之藏。以大庄严而自庄严。乘一切智乘入菩萨离生道。远离世间志求正觉。诸佛所住皆以得住。决定成就无上菩提。彼菩萨摩诃萨。云何修习功德转胜。令诸如来皆悉欢喜。具足菩萨所住功德清净之行。大愿成满得菩萨藏。随其所应而化度之。已能不舍诸波罗蜜。随所请众生皆悉度脱。兴隆三宝永使不绝。一切所为善根境界。诸行方便皆悉不虚。善哉佛子。当为我等演说此法。愿乐欲闻。如诸菩萨所修功德。灭除痴闇降伏众魔。制诸外道。离于尘垢。具足成就一切功德。究竟永离恶道诸难。具足清净甚深智慧。菩萨一切诸地功德诸波罗蜜三昧总持六通三明清净之法。庄严一切诸佛世界。具足相好。微妙音声。清净心行。一切如来力无所畏。十八不共。萨婆若智。具足佛刹随成熟众生。随时随根。无量佛事。及诸菩萨无量功德。菩萨正法菩萨所行。菩萨之道菩萨境界。皆悉满足。速成如来一切诸佛无量法藏。悉能守护。分别广说开示显现。众魔外道所不能坏。摄持正法而无穷尽。于一切世界。悉能演说天王。龙王。夜叉王。乾闼婆王。阿修罗王。迦楼罗王。紧那罗王。摩睺罗伽王。人王。梵王。诸佛法王。皆悉守护此菩萨摩诃萨。一切世间恭敬供养尊重赞叹。常为诸佛之所护念。一切菩萨皆亦爱敬。得善根力增长白法。能开诸佛甚深法藏。以大正法而自庄严。次第演说菩萨所行。尔时精进慧菩萨。欲重宣此义。以偈颂曰。</p>
  <p>　　善哉愿说大乘法　　菩萨所成诸功德<br>
  　　深入广大无量行　　具足清净无师智<br>
  　　若有菩萨初发心　　成就功德智慧乘<br>
  　　入离生道出世间　　决定疾得佛菩提<br>
  　　云何于佛正法中　　修习功德转增胜<br>
  　　令诸如来悉欢喜　　佛所住地而得住<br>
  　　所行清净大愿满　　具足菩萨智慧藏<br>
  　　悉能度脱一切众　　而于群生无所著<br>
  　　不舍一切波罗蜜　　诸所施为悉不虚<br>
  　　所请众生皆能度　　兴隆佛法永不绝<br>
  　　净眼境界无障碍　　具足功德求佛道<br>
  　　人雄所行清净道　　悉为具足分别说<br>
  　　灭除一切愚痴闇　　降伏众魔制外道<br>
  　　离垢功德皆成就　　得人中尊妙智慧<br>
  　　永离众难恶道苦　　清净智慧皆具足<br>
  　　无量甚深大功德　　成就最胜诸道力<br>
  　　得人中上妙智慧　　随其所应而度之<br>
  　　不可思议诸佛刹　　自在无量作佛事<br>
  　　一切殊胜甚深行　　分别人雄功德藏<br>
  　　常能护持最胜法　　世间诸难莫能坏<br>
  　　云何无畏如师子　　功德具足如满月<br>
  　　犹如莲华不着水　　功德清净如最胜</p>
  <p>　　尔时法慧菩萨。告精进慧菩萨言。善哉善哉。佛子。多所饶益。多所安乐。多所惠利。哀愍世间诸天人故。能问如是菩萨甚深清净之行。佛子。汝住甚深真实智慧大精进力。一心修习得不退转。超出世间。所问自在与如来等。佛子。汝今谛听善思念之。我当承佛神力为汝少说。佛子。此菩萨摩诃萨。已得发心功德之藏。应离痴闇精勤守护灭诸放逸。佛子。菩萨摩诃萨。有十种法得不放逸。何等为十。一者持戒清净。二者远离愚痴净菩提心。三者舍离谄曲哀愍众生。四者勤修善根得不退转。五者常乐寂静远离在家出家一切凡夫。六者心不愿乐世间之乐。七者专精修习诸胜善业。八者舍离二乘求菩萨道。九者常习功德心无染污。十者善能分别自知己身。佛子。是为菩萨修十种行住不放逸。佛子。菩萨摩诃萨。已能住此不放逸法。又复正行十种净法。何等为十。佛子。此菩萨摩诃萨。如说修行念智成就。舍离调戏诸放逸行。安住甚深微妙善法。常乐求法心无厌足。随所闻法得真实观。具足出生巧妙智慧。能入佛自在。心常寂定未曾散乱。闻好闻恶心无忧喜。犹如大地。等视众生。上中下类悉如佛想。恭敬供养和尚诸师及善知识菩萨法师。念念次第如一切智。佛子。是为菩萨十种净法。佛子。菩萨摩诃萨。如是精勤修习念知。不舍方便。心无所倚。修甚深法入于无诤。无量无边深妙佛法。皆悉了知。令诸如来皆悉欢喜。佛子。菩萨摩诃萨。行十种法。能令一切诸佛欢喜。何等为十。一者所行精勤而不退转。二者不惜身命。三者不求利养。四者修一切法犹如虚空。五者巧方便慧观察诸法等同法界。六者分别诸法心无所倚。七者常发大愿。八者成就清净忍智光明。九者善知一切损益诸法。十者所行法门皆悉清净。佛子。是为菩萨行十种法能令一切诸佛欢喜。佛子。菩萨复安住十法。能令一切诸佛欢喜。何等为十。安住不放逸。安住无生法忍。安住大慈。安住大悲。安住满足诸波罗蜜。安住菩萨清净之行。安住满足无量大愿。安住巧方便。安住一切力。安住一切法。犹如虚空无所依止。佛子。是为菩萨安住十法能令一切诸佛欢喜。佛子。菩萨摩诃萨。行十种法。能速成就一切诸地。何等为十。一者心常乐行诸功德事。二者行大庄严诸波罗蜜道。三者智慧明达不随他语。四者恒不远离真善知识。五者常修精进而不退转。六者善取佛意受持诸法。七者行诸善根心无忧戚。八者以大乘庄严而自庄严明利慧光普照一切。九者安住一切诸地法门。十者同三世佛善根正法。佛子。是为菩萨行十种法能速成就一切诸地。佛子。彼菩萨摩诃萨。住诸地已。先应修习巧妙方便。随其所得诸地法门。随其所得甚深智慧。随其行业。随其依果。随其境界。随其自在。随其示现。随其分别诸胜法门。得诸胜法门已。悉善分别。于一切法而无所著。所有诸法皆由心造。菩萨摩诃萨。若能如是明了观察。则能具足一切诸地。彼菩萨摩诃萨。作如是念我应速成一切诸地。何以故。我于诸地如说行时。逮得无量诸功德藏。得无量功德藏已。渐到佛地。到佛地已能作佛事。是故菩萨摩诃萨。常勤修习不舍方便心无忧戚。得大庄严住菩萨住。佛子。菩萨摩诃萨。复行十法。悉能清净菩萨诸行。何等为十。一者悉舍一切满众生意。二者持戒清净无所毁犯。三者具足忍辱无有穷尽。四者勤修方便而不退转。五者离痴正念常定不乱。六者分别明了一切诸法。七者具足成满一切众行。八者功德尊重心如山王。九者为一切众生作清凉池。十者令一切众生同诸佛法。佛子。是为菩萨行十种法悉能清净菩萨诸行。佛子。菩萨摩诃萨。如是修行清净之行。复得十种转胜妙法。何等为十。一者他方诸佛皆悉护念。二者修习长养超胜善根。三者安住如来巧密方便。四者常乐亲近依善知识。五者安住精进修不放逸。六者分别诸法非总非别。七者安住具足无上大悲。八者观法如实出生智慧。九者能善修行巧妙方便。十者一切方便观如来力。佛子。是为菩萨十种清净转胜妙法。佛子。菩萨摩诃萨。复有十种清净之愿。何等为十。愿成就众生心无忧戚。愿长养善根严净佛刹。愿恭敬供养一切如来。愿不惜身命守护正法。愿以种种诸智慧门悉令众生生诸佛刹。愿诸菩萨入不二法门入佛法门分别诸法。愿令一切所欲见佛悉得见之。愿尽未来际一切诸劫如须臾顷。愿具足普贤菩萨所愿。愿净一切种智之门。佛子。是为菩萨摩诃萨十种清净之愿。佛子。菩萨摩诃萨。修行十法。悉能满足一切诸愿。何等为十。一者生大庄严心无忧戚。二者转向胜愿念诸菩萨。三者所闻十方严净佛刹悉愿往生。四者究竟未来际。五者究竟成就一切众生满足大愿。六者住一切劫。不觉其久。七者于一切苦不以为苦。八者于一切乐心无染着。九者悉善分别无等等解脱。十者得大涅槃无有差别。佛子。是为菩萨摩诃萨悉能满足一切诸愿。菩萨摩诃萨。满诸愿已。逮得十种无尽法藏。何等为十。得见诸佛无尽之藏。得陀罗尼无尽之藏。得分别法无尽之藏。得大悲心覆护一切无尽之藏。得诸三昧无尽之藏。得满众生意功德无尽之藏。得深智慧解法真实无尽之藏。得出生诸通分别众宝无尽之藏。得一切诸佛威神守护无尽之藏。得分别无量无边世界智慧无尽之藏。佛子。是为菩萨摩诃萨得十种无尽之藏。成就无量无边功德之藏。具足净慧。随其所应而化度之。佛子。云何菩萨摩诃萨。随其所应而化众生。此菩萨。知诸众生所宜方便。知诸众生种种因缘。知诸众生心心所念。知心念已教对治法。贪欲多者教不净观。嗔恚多者教大慈观。愚痴多者教令分别一切诸法。三毒等分教以具足胜智法门。乐生死者教三种苦。着诸有者教空法门。懈怠众生教行精进。我慢众生教平等观。心谄曲者教菩萨心寂静非有。如是一切诸烦恼患。教以无量对治法门。具足次第演说义味。分别智慧平等观法先后无违。演说诸法破坏之性。而于法界无所散灭。断除疑惑令悉欢喜。随其诸根教入真谛。教诸功德入如来海。说真实际以坏众相。教等法界开示法藏。教一切依心无所染。教平等念。一切诸佛恭敬亲近。教柔软音而无所著。教一切音而无差别。教殊胜法而无伦匹。教具足一切如来平等智身。菩萨如是。常能化度一切众生。而心寂定未曾散乱。不舍一切诸波罗蜜。具足庄严六波罗蜜。普为一切群生类故。悉能舍离内外所有。而未曾起悭吝之心。是名清净檀波罗蜜。又复不生持戒相故于戒无著。是名清净尸波罗蜜。悉能堪忍一切诸苦。闻好闻恶心无忧喜。未曾倾动犹如大地。是名清净羼提波罗蜜。勇猛精进方便修习。其心坚固而不退转。究竟成就佛智慧门。是名清净毗梨耶波罗蜜。舍一切欲离生喜乐。清净次第。入于正受而无所染。烧灭烦恼生无量定。具大神通。次第超越。入于无量诸三昧门。于一三昧门入无量三昧。悉知一切三昧境界。渐具诸佛智慧之地。是名清净禅波罗蜜。于诸佛所闻法受持。恭敬亲近诸善知识心无疲倦。常乐闻法无有厌足。所闻诸法能正观察。入真实定。舍离一切颠倒邪见。妙善方便。分别了知诸法相海无有自性。修习如来深智慧门。具足一切智慧之力。乘普门慧。能入一切智慧之门。是名清净般若波罗蜜。示现一切世间威仪。教化众生心无忧戚。随其所应示现其身。一切所行心无染着。示现童蒙黠慧所行。示现生死及解脱门。善能分别诸方便行。示现无量诸庄严事。能入一切诸生趣中。解了一切众生所行。是名清净方便波罗蜜。究竟成就一切众生。究竟严净一切世界。究竟供养一切如来。究竟解达诸法真实而无障碍。究竟修行具足法界。究竟未来劫住如须臾顷。究竟未来劫犹如一念。究竟解达一切成坏。究竟示现一切佛刹。究竟逮得诸佛智慧。是名具足愿波罗蜜。自专正力。离众烦恼。具足清净。能正他力。具足成就无能坏者。大悲力满足。大慈力平等。悉能覆护一切众生。陀罗尼力。能持一切诸方便义。妙辩才力。令诸众生皆悉欢喜。诸波罗蜜力。庄严大乘。弘誓愿力。未曾断绝。诸神通力。出生无量具佛神力覆护一切。是名清净力波罗蜜。知贪欲增。知嗔恚增。知愚痴增。又知等分分别学地。于一念中。悉知众生心心所行。能知众生诸所希望。能知一切诸法真实。解达诸佛深智慧力。普知一切诸法界门。是名清净智波罗蜜。佛子。菩萨摩诃萨。如是清净诸波罗蜜。满足诸波罗蜜。不舍诸波罗蜜。乘大庄严悉能度脱所请众生。教化一切修习善行。悉令一切永离恶道。勤修精进超出众难。贪欲多者教离欲观。嗔恚多者教平等观。邪见多者教因缘观。欲界众生。教离欲恚恶不善法。色界众生。教增上观。无色界众生。教细微智慧。乐声闻缘觉教寂静行。乐大乘者教以十力庄严大乘。如初发心时。见有众生堕诸恶道。大师子吼。我当知其心病。以诸法门而济度之。菩萨具足如此智慧。皆能度脱一切众生。佛子。菩萨摩诃萨。能如是行者。则能兴隆三宝永使不绝。所以者何。菩萨摩诃萨。教化众生发菩提心。是故能令佛宝不断。开示甚深诸妙法藏。是故能令法宝不断。具足受持威仪教法。是故能令僧宝不断。复次悉能赞叹一切大愿。是故能令佛宝不断。分别解说十二缘起。是故能令法宝不断。行六和敬。是故能令僧宝不断。复次下佛种子于众生田。生正觉芽。是故能令佛宝不断。不惜身命护持正法。是故能令法宝不断。善御大众心无忧恼。是故能令僧宝不断。去来今佛所说正法不违其教。是故能令三宝不断。菩萨如是不断三宝。一切所行无有不善。彼能悉行一切回向。决定究竟无上菩提。菩萨如是安住清净身口意业已。所说善根教化众生。种种方便所言不虚。能令众生皆得欢喜。彼菩萨摩诃萨诸所施行。乃至无有一念错谬。如是一切诸深妙行。皆为智慧方便摄持。悉能回向无上菩提。如是菩萨安住离痴清白法已。于念念中。具足出生十种庄严。何等为十。色身庄严。随应示现。语言庄严。除众疑惑悉令欢喜。意行庄严。于一念中入诸正受。佛刹庄严。灭除一切诸烦恼迹。光明庄严。普照十方。眷属庄严。能集胜众悉令欢喜。神力庄严。随其所应自在示现。佛教庄严。皆能摄取诸黠慧者。涅槃地庄严。一处成道悉能充满示现十方。持法庄严。随众随时随其器量而为说法。菩萨如是于念念中。具足出生十种庄严已。身口意行悉皆清净。永离愚痴智慧成就。如此菩萨若有亲近恭敬。随逐出家听受法教。随喜忆念乃至见闻。此等众生。必定究竟无上菩提。佛子。譬如阿伽陀药。众生见者众病悉除。菩萨成就如是无量法藏。众生见者烦恼诸病皆悉除愈。于白净法心得自在。佛子。菩萨摩诃萨。若得成就如是方便。安住此法。除灭愚痴具足智慧故降伏众魔。大慈悲心故制诸外道。具足智慧功德力故。除灭一切心垢烦恼。入金刚定故。具足善根心无忧戚。于先佛所修功德力故。能离一切恶道诸难。清净智慧悉满足故。出生菩萨清净诸地诸波罗蜜一切三昧六通三明四无所畏次第方便智慧力故。净诸佛刹。相好庄严身口意净白净法力故。得佛十力四无所畏十八不共平等佛法。智慧分别速解诸法。一切种智平等正觉诸大愿力。如来神力大智慧力。随顺众生现诸佛刹。随应受化转大法轮。度脱无量无边众生。佛子。菩萨摩诃萨。如是修行无量法藏。次第具足得如来处。于无量刹修菩萨行。护持正法为大法师。守护摄持如来法藏。成就四辩。于大众中演畅深法。身相端严说法周备。于四辩才。具足无量巧妙方便。能得无尽诸智慧门。音声殊妙。演一法言能悦一切。随宜顺导令得开解入智慧门。菩萨以如是等无量方便。普为众生开阐法藏。而未曾生懈怠之心。于大众中而无所畏。一切世间无能坏者。具足增上般若波罗蜜。次第分别一切法相而无断绝。胜妙四辩说一切法。种种譬谕不可穷尽。具足大悲。能令一切清凉悦乐。修习大慈充遍十方。处师子座。广为众生说微妙法。唯除如来无能过者。无能见顶。无能观察。无能屈者。无能问难。若能穷其言论之辩。无有是处。佛子。菩萨摩诃萨。成就如是胜妙法已。无边世界满中大众。彼一一身。犹如三千大千世界。菩萨摩诃萨。处彼众中其身殊特。映蔽大会。皆悉不现。以大慈心普覆一切。甚深智慧分别彼心。成就无畏具足辩才。广为说法皆令欢喜。何以故。菩萨摩诃萨。成就无量净智慧故。成就无量巧方便故。成就无量正念力故。成就无尽巧方便故。成就分别诸法陀罗尼故。成就分别诸法深智慧故。成就诸佛威神力故。成就三世诸佛实智慧故。成就三世诸佛清净巧方便故。成就广说一切诸佛甚深法藏护持法故。成就三世诸佛胜妙智慧菩萨大愿智慧力故。尔时法慧菩萨说是渐增功德藏已。欲重宣此义。承佛威神。以偈颂曰。</p>
  <p>　　菩萨住初地　　长养功德藏<br>
  　　修习不放逸　　慧光照十方<br>
  　　菩萨菩提心　　守护常不妄<br>
  　　十方诸如来　　心皆大欢喜<br>
  　　勤修行精进　　正念力坚固<br>
  　　所行不退转　　不着于世间<br>
  　　常乐甚深法　　成就无诤定<br>
  　　十方诸最胜　　一切皆欢喜<br>
  　　诸佛欢喜已　　究竟精进度<br>
  　　成就功德藏　　无量深智慧<br>
  　　一切行清净　　具足于诸地<br>
  　　十方佛本愿　　皆悉具足满<br>
  　　如是智慧成　　得诸深法藏<br>
  　　得是法藏已　　随顺于世间<br>
  　　成就巧方便　　分别众生心<br>
  　　随所应教化　　而为演说法<br>
  　　已能广说法　　不舍于自行<br>
  　　具足波罗蜜　　成就大功德<br>
  　　已具波罗蜜　　本所请众生<br>
  　　无量生死海　　皆悉究竟度<br>
  　　如是常修习　　日夜无休懈<br>
  　　兴隆佛法僧　　永使不断绝<br>
  　　所修无量行　　清白悉具足<br>
  　　一切皆究竟　　成就最胜地<br>
  　　菩萨所修行　　真实无虚伪<br>
  　　度脱众生类　　离诸烦恼垢<br>
  　　成就如是法　　除灭愚痴闇<br>
  　　降伏一切魔　　究竟得菩提<br>
  　　佛子如是行　　具足如来智<br>
  　　悉能分别说　　诸佛甚深藏<br>
  　　若能如是说　　法师中第一<br>
  　　等为诸群生　　普雨甘露法<br>
  　　无极大慈悲　　充满十方界<br>
  　　悉能分别知　　一切众生心<br>
  　　已了众生心　　及诸余心行<br>
  　　为彼说深法　　无量无有数<br>
  　　进止常安谛　　犹如大象王<br>
  　　威猛如师子　　一切莫能害<br>
  　　不动如须弥　　智慧如大海<br>
  　　普雨甘露水　　除灭烦恼热</p>
  <p>　　法慧菩萨。说是偈已。如来随喜。大众奉行。</p>
  <div class="jw-bottom">
      <li><a href="0083-02.htm">下一部：乾隆大藏经·大乘华严部·大方广佛华严经六十卷（第十一卷～第二十卷）</a></li></div></div>
     <div class="bottom-bt">乾隆大藏经·大乘华严部·大方广佛华严经六十卷</div></body></html>
