<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0296部～佛说八阳神咒经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">大乘五大部外重译经·第0296部</div>
<div class="top-center">佛说八阳神咒经一卷</div>
<div class="top-right">西晋三藏法师竺法护译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0296-1>佛说八阳神咒经</a></div></div></div>
<div class="jwzw">
<div class="jwbt-box"><div class="jwbt"><a id=j0296-1></a><a href=#MENU-top>佛说八阳神咒经</a></div></div>
<p>　　闻如是。一时佛在王舍城灵鸟山中。时与大比丘众千二百五十人菩萨千人俱。皆如弥勒菩萨等。佛告舍利弗。东方去是过一恒沙有佛刹。佛号快乐如来无所著等正觉。今现在说法。国土名不可胜。</p>
                      <p>　　舍利弗。东方去是过二恒沙有佛刹。佛号月英幢王如来无所著等正觉。今现在说法。国土名欢乐。</p>
                      <p>　　舍利弗。东方去是过三恒沙有佛刹。佛号等遍明如来无所著等正觉。今现在说法。国土名喜爱。</p>
                      <p>　　舍利弗。东方去是过四恒沙有佛刹。佛号分别过出清净如来无所著等正觉。今现在说法。国土名内哙。</p>
                      <p>　　舍利弗。东方去是过五恒沙有佛刹。佛号等功德明首如来无所著等正觉。今现在说法。国土名无狐疑。</p>
                      <p>　　舍利弗。东方去是过六恒沙有佛刹。佛号本草树首如来无所著等正觉。今现在说法。国土名无毒螫。</p>
                      <p>　　舍利弗。东方去是过七恒沙有佛刹。佛号过宝莲华如来无所著等正觉。今现在说法。国土名莲华香。</p>
                      <p>　　舍利弗。东方去是过八恒沙有佛刹。佛号宝乐莲华快住树王如来无所著等正觉。今现在说法。国土名甘音声称说。</p>
                      <p>　　复次舍利弗。诸佛如来清净国土。彼方无五浊无爱欲无女人无意垢无咒诅无相择。</p>
                      <p>　　复次舍利弗。诸佛如来。若有善男子善女人闻是八佛名者。受持讽诵读奉行者。终不堕三恶道。除五不中止罪。</p>
                      <p>　　复次舍利弗。是善男子善女人。若有持是八佛名及国土名者。受持讽读奉行之者。以是功德若发菩萨心。所生处常遇陀邻尼。常遇相好常遇相音。常遇右转福。是善男子善女人。奉行是八佛教令如其正行者。女人所生处转为男子。</p>
                      <p>　　复次舍利弗。诸佛如来。是善男子善女人。以平旦净澡漱正衣服。昼夜各三时奉读是经。得功德无量。第一四天王常拥护是善男子善女人。若在县官中当读是经。若在怨家中当读是经。若在盗贼中当读是经。若在水火中当读是经。若在海水中逢风浪恐怖当读是经。若在军兵对斗中当读是经。若为蛊毒所中当读是经。若闻恶鸟鸣若恶梦当读是经。若为龙神所中当读是经。若为诸魔所中恐怖毛起者当读是经。若有急恐病疫疾痛者。持是八阳咒经咒之立得除愈。是时佛说要偈。</p>
                      <p>　　是土无如来　　持是国土名<br>
　　一切众恶除　　疾得登正道<br>
　　所生常遇佛　　见觉大欢喜<br>
　　照是世上尊　　等心供事之<br>
　　百劫以无数　　着常当离之<br>
　　疾逮泥洹道　　奉是诸佛名<br>
　　今现诸如来　　奉行明教名<br>
　　为人朴直软　　在在见所生<br>
　　端正相好具　　巨亿万家生<br>
　　勇猛好布施　　为人不悭贪<br>
　　女人闻是要　　踊跃大欢喜<br>
　　去离女人身　　所生为男子<br>
　　诸兵不敢害　　蛊道亦不幸<br>
　　县官及盗贼　　终不害是人<br>
　　五魔不能娆　　将帅及官属<br>
　　奉行是经者　　不能中得便</p>
                      <p>　　尔时第一四天王弥勒菩萨等白佛言。我曹当共拥护持是八阳咒经一切学者。我曹当并力拥护病者令愈。佛说如是。第一四天王。弥勒菩萨等比丘众。及诸天龙鬼神人民阿须伦。闻经欢喜为佛作礼而去。</p>
                      <p>　　咒曰：唵啊咖唎　曼哩曼哩　曼哆哩　莎诃</p>
                      <div class="jw-bottom">
       <li><a href="0295.htm">上一部：乾隆大藏经·大乘五大部外重译经·佛说八吉祥神咒经一卷</A>
      <li><a href="0297.htm">下一部：乾隆大藏经·大乘五大部外重译经·佛说八吉祥经一卷</a></li></div></div>
     <div class="bottom-bt">乾隆大藏经·大乘五大部外重译经·佛说八阳神咒经</div></body></html>
