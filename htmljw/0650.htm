<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0650部～佛说水沫所漂经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">小乘阿含部·第0650部</div>
<div class="top-center">佛说水沫所漂经一卷</div>
<div class="top-right">东晋三藏竺昙无兰译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0650-1>佛说水沫所漂经</a></div></div></div>
<div class="jwzw">
<div class="jwbt-box"><div class="jwbt"><a id=j0650-1></a><a href=#MENU-top>佛说水沫所漂经</a></div></div>
<p>　　闻如是。一时婆迦婆在阿迎阇(波斯匿王所造观也)恒水侧。与大比丘众五百人俱。时有大聚沫为水所漂。世尊见已告诸比丘。汝等颇见此沫聚为恒水所漂不。诸比丘对曰。如是世尊。世尊告曰。此沫聚若有目士。谛观察之思惟分别。彼人见已谛观察之思惟分别。空无所有无来无往亦不坚固。此水聚沫何可依怙。如是诸所有色。过去当来现在。若粗若细若远若近。彼有目士谛观察之思惟分别。彼人见已谛观察之思惟分别。空无所有无来无往。空无所有亦不坚固。此色阴有何坚固。譬如夏雨有泡现。或有生者。或有灭者。彼有目士谛观察之思惟分别。彼人已见谛观察之思惟分别。空无所有。无来无往。亦不坚固。犹如此水沫有何坚固。如是此身中痛。当来过去现在。若粗若细若好若丑若远若近。彼有目士谛观察之思惟分别。彼已观察思惟分别。觉知空无所有无来无往亦不坚固。此痛阴中有何坚固。譬若夏后日日正中。无有云曀野马炽盛。彼有目士而观察之思惟分别。彼已观察思惟分别。则觉知空无所有无来无往亦不坚固。此野马有何坚固。如是诸所有想。过去当来现在。若粗若细若好若丑若远若近。彼有目士而观察之思惟分别。彼已观察思惟分别。空无所有无来无往亦无坚固。此想阴中有何坚固。譬如有人从城郭村落出。求坚固彼器。便往大丛树中。若见芭蕉树生茂盛好。人见者欢喜。独生无枝叶。若断其根作三四段。在处皮处皮剥。却欲求实不可得。况欲得坚固。彼有目士谛观察思惟分别。彼已观察思惟分别。空无所有无来无往亦不坚固。此芭蕉树有何坚固。如是诸所有行。过去当来现在。若粗若细若好若丑若远若近。彼有目士而观察之思惟分别。彼已观察思惟分别。觉知空无所有无来无往亦不坚固。此行阴有何坚固。譬如黠慧幻师及幻师弟子在众人前自现幻术。若有目士谛观察思惟分别。彼已观察思惟分别。空无所有无来无往亦不坚固。此幻术有何坚固。如是诸所有识。过去当来现在。若粗若细若好若丑若远若近。彼有目士而谛观察思惟分别。彼已观察思惟分别。空无所有无来无往亦不坚固。此识阴有何坚固。尔时世尊便说偈言。</p>
                      <p>　　色如彼聚沫　　痛如彼水泡<br>
　　想如夏野马　　行如芭蕉树<br>
　　识如彼幻术　　最胜之所说<br>
　　若能谛观察　　思惟而分别<br>
　　空亦无所有　　若能作是观<br>
　　谛察此身中　　大智之所说<br>
　　当灭此三法　　能舍除去色<br>
　　此行亦如是　　幻师不真术</p>
                      <p>　　尔时诸比丘闻佛所说。欢喜奉行。</p>
                      <div class="jw-bottom">
       <li><a href="0649.htm">上一部：乾隆大藏经·小乘阿含部·五阴譬喻经一卷</A>
      <li><a href="0651.htm">下一部：乾隆大藏经·小乘阿含部·佛说不自守意经一卷</a></li></div></div>
     <div class="bottom-bt">乾隆大藏经·小乘阿含部·佛说水沫所漂经</div></body></html>
