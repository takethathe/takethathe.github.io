<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0298部～佛说八佛名号经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">大乘五大部外重译经·第0298部</div>
<div class="top-center">佛说八佛名号经一卷</div>
<div class="top-right">隋天竺三藏法师阇那崛多译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0298-1>佛说八佛名号经</a></div></div></div>
<div class="jwzw">
<div class="jwbt-box"><div class="jwbt"><a id=j0298-1></a><a href=#MENU-top>佛说八佛名号经</a></div></div>
<p>　　如是我闻。一时佛在舍卫国祇树给孤独园。与大比丘僧千二百五十人俱。复有大乘众菩萨摩诃萨十千人俱。尔时世尊。与无量无数百千万众。前后围绕而为说法。</p>
                      <p>　　尔时尊者舍利弗。于大众中即从座起。偏袒右肩右膝着地。向佛合掌而白佛言。世尊。我有疑心今欲发问。惟愿如来怜愍众生为我解说。</p>
                      <p>　　尔时世尊告舍利弗言。善男子。随汝所问。若有疑心。吾当为汝分别解说。时舍利弗蒙佛印可许决疑网。欢喜踊跃即白佛言。世尊。颇有现在十方世界诸佛世尊。往昔愿力常为众生现在说法。彼诸如来所有名号。若善男子及善女人。欲得诵持此诸佛名。若读若闻及以书写。缘是功德。便于阿耨多罗三藐三菩提得不退转。无所缺减。至于无上正真之道。速得成于阿耨多罗三藐三菩提者不。</p>
                      <p>　　尔时世尊告舍利弗言。善哉善哉善男子。汝所咨问真妙辩才。为于来世无量众生广作利益。慈悲哀愍一切天人。能问如来如斯奥义。是故汝今谛听谛受善思念之。吾当为汝分别解说。舍利弗言。唯然世尊。愿乐欲闻。</p>
                      <p>　　尔时世尊告舍利弗言。善男子。东方去此过一恒河沙世界。有一佛刹名难降伏。于彼国土有佛世尊。号善说称功德如来至真等正觉。于今现在为诸大众说微妙法。</p>
                      <p>　　复次舍利弗。从此东方过二恒河沙世界。有一佛刹名无障碍。于彼国土有佛世尊。号因陀罗相幢星王如来至真等正觉。于今现在亦为大众说微妙法。</p>
                      <p>　　复次舍利弗。从此东方过三恒河沙世界。有一佛刹名曰爱乐。于彼国土有佛世尊。号普光明功德庄严如来至真等正觉。于今现在亦为大众说微妙法。</p>
                      <p>　　复次舍利弗。从此东方过四恒河沙世界。有一佛刹名曰普入。于彼国土有佛世尊。号善斗战难降伏超越如来至真等正觉。于今现在亦为大众说微妙法。</p>
                      <p>　　复次舍利弗。从此东方过五恒河沙世界。有一佛刹名曰净聚。于彼国土有佛世尊。号普功德明庄严如来至真等正觉。于今现在亦为大众说微妙法。</p>
                      <p>　　复次舍利弗。从此东方过六恒河沙世界。有一佛刹名无毒主。于彼国土有佛世尊。号无碍药树功德称如来至真等正觉。于今现在亦为大众说微妙法。</p>
                      <p>　　复次舍利弗。从此东方过七恒河沙世界。有一佛刹名侧塞香满。于彼国土有佛世尊。号步宝莲华如来至真等正觉。于今现在亦为大众说微妙法。</p>
                      <p>　　复次舍利弗。从此东方过八恒河沙世界。有一佛刹名妙音明。于彼国土有佛世尊。号宝莲花善住娑罗树王如来至真等正觉。于今现在亦为大众说微妙法。舍利弗。是等诸佛如来至真等正觉。如是佛刹清净无秽。无有五浊复无五欲。其中众生无有谄曲虚伪之心。亦无欲行及以女人。</p>
                      <p>　　复次舍利弗。若善男子及善女人。得闻彼等诸佛世尊如是名号。既得闻已能自受持读诵修行。复为他人宣扬显说。彼善男子及善女人。若堕三恶道者无有是处。惟除五逆诽谤正法及谤圣人。</p>
                      <p>　　复次舍利弗。若善男子善女人。得闻彼等诸佛世尊如是名号。既得闻已能自受持读诵修行。复为他人宣扬显说。如是之人乃至菩提。于其中间生生之处常具五通。兼复逮得诸陀罗尼。六根完具无诸残缺。常得欢喜身毛右旋。</p>
                      <p>　　复次舍利弗。若善男子及善女人。得闻彼等诸佛世尊如是名号。既得闻已能自受持读诵修行。复为他人宣扬显说。彼等众生所在之处。县官恶贼不能得便。火不能焚水不能漂。恶龙恶蛇不能毒害。若行若住师子虎狼态罴豺豹。夜叉罗刹诸恶鬼神鸠槃荼等及人非人。能作惊惶无有是处。惟除宿殃。</p>
                      <p>　　复次舍利弗。若有女人能厌其身。系念专心受持读诵如是世尊诸佛名号。复为他人分别显说。寿终之后更复受于女人身者。无有是处。</p>
                      <p>　　复次舍利弗。若有善男子善女人。于静夜中能诵如是诸佛名号。是等众生。于现世间所作功业皆速成就。日日增长无诸障碍。尔时世尊欲重明此义而说偈言。</p>
                      <p>　　若有诸众生　　能持是佛名<br>
　　悉舍诸恶道　　速生于善处<br>
　　常在诸佛前　　恒闻说妙法<br>
　　既睹无上尊　　随心而供养<br>
　　诵持佛名故　　超亿千万劫<br>
　　一切诸烦恼　　疾成得菩提<br>
　　若人满七日　　能诵是佛名<br>
　　即得清净眼　　便能见诸佛<br>
　　若有闻佛名　　即能诵持者<br>
　　随其所生处　　常为他所敬<br>
　　相好形端正　　常生福乐家<br>
　　喜心行大舍　　聪明不放逸<br>
　　若有诸女人　　闻此佛名故<br>
　　自诵为他说　　其福不可量<br>
　　于此寿终已　　必舍女人报<br>
　　得受丈夫身　　生生常利根<br>
　　诵持佛名故　　多百亿劫中<br>
　　口气常芬馥　　恒如栴檀香<br>
　　彼等诸大仙　　如是诸名字<br>
　　若能诵持者　　细心不放逸<br>
　　诵持佛名故　　父母及兄弟<br>
　　并余诸眷属　　终无异苦恼<br>
　　诵持佛名故　　一切魔波旬<br>
　　黑闇众眷属　　终不能障碍<br>
　　恶毒不能害　　刀杖及火等<br>
　　县官恶贼盗　　一切不能伤<br>
　　诵持佛名故　　千亿诸劫中<br>
　　常生宝莲华　　威相神通具<br>
　　常在虚空中　　遍不思议刹<br>
　　观诸异佛土　　刹中清净者<br>
　　证无上道已　　普为诸杂类<br>
　　诸天及世人　　能作归依处</p>
                      <p>　　佛说是经已。长老舍利弗及天龙夜叉乾闼婆阿修罗迦楼罗紧那罗摩睺罗伽人非人等。一切大众闻佛所说欢喜奉行。</p>
                      <div class="jw-bottom">
       <li><a href="0297.htm">上一部：乾隆大藏经·大乘五大部外重译经·佛说八吉祥经一卷</A>
      <li><a href="0299.htm">下一部：乾隆大藏经·大乘五大部外重译经·佛说盂兰盆经一卷</a></li></div></div>
     <div class="bottom-bt">乾隆大藏经·大乘五大部外重译经·佛说八佛名号经</div></body></html>
