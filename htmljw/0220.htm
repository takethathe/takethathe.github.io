<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0220部～佛说老女人经一卷</TITLE>
<meta http-equiv="Content-Type" content="text/html; charset=utf-8" />
<META content="Microsoft FrontPage 4.0" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">大乘五大部外重译经·第0220部</div>
<div class="top-center">佛说老女人经一卷</div>
<div class="top-right">吴月支优婆塞支谦译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0220-1>佛说老女人经</a></div></div></div>
<div class="jwzw">
<div class="jwbt-box"><div class="jwbt"><a id=j0220-1></a><a href=#MENU-top>佛说老女人经</a></div></div>
<p>　　闻如是：一时，佛在堕舍罗，所止处名乐音，时有八百比丘菩萨万人俱。<br>
      　　时有贫穷老女人来到佛所，以头面著地为佛作礼，白佛言：“愿欲有所问。”<br>
      　　佛言：“善哉当问！”<br>
      　　老女人言：“生从何所来，去至何所？老从何所来，去至何所？病从何所来，去至何所？死从何所来，去至何所？色、痛痒、思想、生死、识从何所来，去至何所？眼、耳、鼻、口、身、心从何所来，去至何所？地、水、火、风、空从何所来，去至何所？”<br>
      　　佛言：“善哉！问是大快。生无所从来，去亦无所至。老无所从来，去亦无所至。病无所从来，去亦无所至。死无所从来，去亦无所至。色、痛痒、思想、生死、识无所从来，去亦无所至。眼、耳、鼻、口、身、心无所从来，去亦无所至。地、水、火、风、空无所从来，去亦无所至。诸法皆如是。譬如两木相揩，火出还烧木，木尽火便灭。”<br>
      　　佛问老女人：“是火从何所来，去至何所？”<br>
      　　老女人言：“因缘合便得火，因缘离散火便灭。”<br>
      　　佛言：“诸法亦如是，因缘合乃成，因缘离散即灭，法亦无所从来，去亦无所至。目见色即是意，意即是色，二者俱空，无所有成，灭亦如是。譬如鼓，不用一事成，有皮、有[壴+桑]，有人持桴打鼓，鼓便有声。是声亦空，当来声亦空，过去声亦空。是声亦不从皮，亦不从[壴+桑]，亦不从桴从人手出，合会诸物乃成鼓声。声从空尽空，万物亦尔。本净无所有因作法，法亦无所有。譬如云起阴雾便雨，不从龙身出，亦不从龙心出，皆龙因缘所作乃致此雨。诸法亦无所从来，去亦无所至。譬如画师先治壁板素，便和调诸彩自在所作，是画不从壁板素出，亦不从人手出，随意所作各各悉成。生死亦如是，各自随所作行，譬祸生泥犁，天上、人间亦尔。有解是者不著，著便有。”<br>
      　　老女人闻之大欢喜言：“蒙佛恩得法眼，虽身羸老，今得开解。”<br>
      　　阿难整衣服，长跪白佛言：“是老女人何以智慧乃尔，闻佛言即开解？”<br>
      　　佛告阿难：“是老女人者，是我前世发意学道时母也。”<br>
      　　阿难问佛言：“是母何以贫穷困苦乃尔？”<br>
      　　佛言：“往昔拘留秦佛时，我欲作沙门，是母慈爱不肯听我去，我忧愁不食一日，因是故五百世来生世间辄贫穷。今寿尽当生阿弥陀佛国供养诸佛，却后六十八亿劫当作佛，号波揵。其国名化华，作佛时人所有被服、饮食如忉利天上，其国中人民皆寿一劫。”<br>
      　　佛说经已，老女人及阿难，诸菩萨、比丘僧，诸鬼、神、龙、天、人、阿须伦，皆大欢喜，前为佛作礼而去。</p>
                      <div class="jw-bottom">
       <li><a href="0219.htm">上一部：乾隆大藏经·大乘五大部外重译经·大乘遍照光明藏无字法门经一卷</A>
      <li><a href="0221.htm">下一部：乾隆大藏经·大乘五大部外重译经·佛说老母经一卷</a></li></div></div>
     <div class="bottom-bt">乾隆大藏经·大乘五大部外重译经·佛说老女人经</div></body></html>
