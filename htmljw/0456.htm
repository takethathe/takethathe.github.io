<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0456部～师子素驮娑王断肉经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">大乘单译经·第0456部</div>
<div class="top-center">师子素驮娑王断肉经一卷</div>
<div class="top-right">唐至相寺沙门智严译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0456-1>师子素驮娑王断肉经</a></div></div></div>
<div class="jwzw">
<div class="jwbt-box"><div class="jwbt"><a id=j0456-1></a><a href=#MENU-top>师子素驮娑王断肉经</a></div></div>
<p>　　我忆过去无量劫　　有王名曰素驮娑<br>
　　其王一时出游山　　群臣部从猎虫兽<br>
　　忽逢雷雹恶风起　　诸人分散悉惊惶<br>
　　王独走入深山林　　临河苏息无人伴<br>
　　牝母师子在山薮　　见王独坐逼王身<br>
　　众生恶业夙缘故　　转种地狱苦无量<br>
　　王与师子夙因缘　　欲情俱起共交会<br>
　　多劫食肉杀生者　　夙习故入师子胎<br>
　　便生人身师子首　　斑足丈夫如兽王<br>
　　长成迅速甚猛利　　问母我是谁体胤<br>
　　其母师子答子云　　汝父竭国素驮王<br>
　　子闻是已速往寻　　摩竭提国父王所<br>
　　引现具启往因缘　　王闻自悟收为子<br>
　　然为父王年老迈　　登楼册子立为王<br>
　　号为师于素驮娑　　御殿朝政理臣民<br>
　　师子展转恶习故　　多劫食肉害众生<br>
　　虽居人王不食谷　　唯餐鸟兽水陆虫<br>
　　供进杂肉时将至　　闼拔兽肉狗衔将<br>
　　阙肉厨人惧王斩　　走出捕捉小婴孩<br>
　　密截头项并手足　　全煮镬中供进王<br>
　　王食其肉甚将美　　长嗜肉味状烧薪<br>
　　王问食官是何肉　　食官惶怖具启王<br>
　　王赦其罪勿忧愁　　每日供进是肉来<br>
　　厨人既承大王教　　变服每日盗他儿<br>
　　积年窃盗他男女　　如行罗刹复如鹰<br>
　　国内人民并持服　　为失子息各慞惶<br>
　　两两执手互相问　　气噎无处告皇天<br>
　　邑人守捕获其贼　　厨贼诉云不自由<br>
　　国人闻此启谏王　　王闻忿怒大嗔责<br>
　　比日令密进孩肉　　从今每自料一人<br>
　　亲戚臣民次第食　　如羊栏内被牵将<br>
　　阖国绝望无控告　　普集王衙欲除君<br>
　　王上高台祈神鬼　　请翅飞腾免斯难<br>
　　若得翅飞取诸方　　百国王头祭山神<br>
　　师子猛兽恶习故　　立得翅飞接诸王<br>
　　囚絷高峰峻岩上　　已得九十九国王<br>
　　惟少一王拟当祭　　师子而下更寻求<br>
　　于时王舍菩萨王　　号为闻月园苑浴<br>
　　师子见王坐玉碇　　下捉右臂欲擒将<br>
　　尔时闻月王悲泣　　师子问王何故啼<br>
　　我闻大王勇猛智　　菩萨不顾身命财<br>
　　若也如是当应忍　　何得苦忧不自由<br>
　　闻月答王师子云　　一切忧苦不过慈<br>
　　修行菩萨大慈悲　　我今忧彼百国王<br>
　　一生豪贵主天下　　今日囚絷命欲终<br>
　　我又百国求佛法　　请得法师远方来<br>
　　未及听法亲授教　　国人渴仰未曾闻<br>
　　汝舍施我一七日　　供养三宝听法音<br>
　　集会群臣嘱累法　　八日当自迎大王<br>
　　以其菩萨无诈妄　　师子许王七日期<br>
　　八曰闻月出城迎　　舍身施待师子王<br>
　　于时师子如云现　　擒接闻月对众将<br>
　　师子问王可无畏　　敢出我前如兽王<br>
　　闻月答王师子言　　是身虚假施大王<br>
　　宁舍百千身命财　　不犯前言失汝期<br>
　　和颜悦色方便语　　听我少时说因缘<br>
　　汝欲祭祀邪神鬼　　诸部善神与汝殃<br>
　　十方佛刹诸贤圣　　多劫汝不更闻名<br>
　　是身虚假合因缘　　命若电光无停住<br>
　　五根六识无人我　　眼耳鼻舌触为因<br>
　　如幻变化见众像　　众生妄想执为真<br>
　　从头至足验此躯　　无有一事是常住<br>
　　如水中泡刹那灭　　老病死苦亦无常<br>
　　汝今虽肉养其身　　究竟无依无善路<br>
　　杀生无量食啖肉　　展转受苦恶道中<br>
　　尔时闻月无量偈　　劝化师子素驮王<br>
　　师子闻已渐回心　　听闻无我实相体<br>
　　师子问王如何计　　祭祀无罪得神欢<br>
　　闻月答云办素味　　无辜净食祭祀天<br>
　　师子依命祭山神　　舍身施与闻月王<br>
　　山中囚禁诸王者　　并皆付嘱闻月将<br>
　　闻月各引还本国　　依旧安置理人民<br>
　　并将师子素驮王　　摩竭提国坐本宫<br>
　　和合诸臣及万姓　　合国断肉不杀生<br>
　　尔时闻月发大愿　　愿我成等正觉时<br>
　　解脱一切普含生　　此等诸王同成佛<br>
　　所授师子王妙法　　愿其重罪得云销</p>
                      <p>　　又念过去阿僧祇劫。释提桓因处忉利宫。以于过去食肉余习。变身为鹰而逐于鸽。我时作王名曰尸毗。愍念其鸽。枰身割肉代鸽偿命。尸毗王者我身是也。后当作王名曰闻月。其时帝释化为鹰者。后当作王师子素驮。释试我故尚生恶道。况余众生无惭专杀。食啖血肉无止足时。一切众生从无始来。靡不曾作。父母亲属易生鸟兽。如何忍食。夫食肉者。历劫之中生于鸟兽。食他血肉展转偿命。若生人间专杀嗜肉。死堕阿鼻无时暂息。若人能断一生食肉。乃至成佛无由再食。</p>
                      <div class="jw-bottom">
       <li><a href="0455.htm">上一部：乾隆大藏经·大乘单译经·佛说妙色王因缘经一卷</A>
      <li><a href="0457.htm">下一部：乾隆大藏经·大乘单译经·佛说差摩婆帝授记经一卷</a></li></div></div>
     <div class="bottom-bt">乾隆大藏经·大乘单译经·师子素驮娑王断肉经</div></body></html>
