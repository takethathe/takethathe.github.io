<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0447部～佛说佛印三昧经一卷</TITLE>
<meta http-equiv="Content-Type" content="text/html; charset=utf-8" />
<META content="Microsoft FrontPage 4.0" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">大乘单译经·第0447部</div>
<div class="top-center">佛说佛印三昧经一卷</div>
<div class="top-right">吴月支优婆塞支谦译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0447-1>佛说佛印三昧经</a></div></div></div>
<div class="jwzw">
<div class="jwbt-box"><div class="jwbt"><a id=j0447-1></a><a href=#MENU-top>佛说佛印三昧经</a></div></div>
<p>　　佛在罗阅祇耆阇崛山中。时摩诃比丘僧万二千人，皆阿罗汉。时诸菩萨有四百亿万人，皆贤者如弥勒辈也。及八方上下诸菩萨，稍增无央数不可复计，皆飞到佛所，前以头面著佛足，起绕佛七匝却坐，上下相次，百亿万重不可复胜数。文殊师利菩萨最高才第一，光明智慧与诸菩萨绝异，无能及者。<br>
      　　时佛坐三昧，佛身神外衣中衣，佛坐光照悉不见，即八方上下无数佛国悉皆明。诸有佛国，皆自然供养诸佛、菩萨及辟支佛、罗汉诸比丘僧。八方上下无数诸佛，各遣诸菩萨，飞到佛所，坐处边坐。诸菩萨皆会，其数如恒水边流沙，一沙者为一菩萨，如是四十恒边沙。皆悉上下相次，一菩萨者，自然坐一大莲华上。佛都却化天地界，数千万里诸菩萨皆坐。<br>
      　　满其中已，弥勒菩萨等及舍利弗，即前叉手，问文殊师利菩萨言：“仁者最高才！佛向者三昧，今皆不现不知所至。疑当有意，愿欲闻之。”<br>
      　　文殊师利谓弥勒言：“仁者高才，旦暮当作佛。舍利弗者，卿是佛弟子，得罗汉道，最智慧才猛。何不各自一心坐禅，推索佛身神，知何如行乎？”<br>
      　　即诸菩萨及阿罗汉等无央数，皆坐一心推索八方上下无数诸佛国无穷无极，无有能知佛身神处者。<br>
      　　弥勒菩萨等，舍利弗等，复长跪叉手，问文殊师利菩萨：“我等一心推索佛身神，无能知处者。愿欲知其说！”<br>
      　　文殊师利言：“皆悉安坐，须臾顷，自当来还。”<br>
      　　佛还处坐，座中皆见佛来还。时皆欢喜，起为佛作礼，礼弥勒菩萨等、舍利弗等，前长跪叉手问佛：“向者三昧时，佛身神外衣中衣皆悉不见，亦不知行何如。我等共一心禅索佛身神，八方上下无穷无极，了不知佛处。愿从佛闻！”<br>
      　　佛言：“所至到处者大深，非汝曹所知也。独诸佛自知之耳！”<br>
      　　佛言：“三昧者甚难值也！与相值闻知者，甚快不可言也！所以者何？甚难闻也。”<br>
      　　佛言：“诸菩萨求道，奉行六波罗蜜不毁失，千亿万劫尚不能得值佛三昧时，亦不能得闻知佛三昧名也。复行六波罗蜜精进不懈。三千亿万劫，闻佛三昧名与相值，尚复不信向之有也。复行六波罗蜜不毁失，七千亿万劫闻佛三昧者，尚复不信向之有也。复行六波罗蜜不毁失，八千亿万劫闻佛三昧名者，乃信向值之耳！信向有者，一时之间若与相值者，心中欢喜踊跃一日一夜，胜复行六波罗蜜却后三千亿万劫也。所以者何？闻知三昧者，其后求道得佛疾。<br>
      　　“佛三昧名者，是《摩诃般若波罗蜜经》智慧印也。菩萨求道，得闻《摩诃般若波罗蜜经》智慧印者，大善不可得闻也。菩萨求道欲得作佛，要当得《摩诃般若波罗蜜经》。《摩诃般若波罗蜜经》者，是八方上下诸佛大父母也。得《摩诃般若波罗蜜经》，乃得作佛耳！菩萨求道，要当积功累德满，乃闻《摩诃般若波罗蜜经》耳！菩萨求道，不得《摩诃般若波罗蜜经》者，不得作佛也。”<br>
      　　佛言：“其有善男子、善女人，信向有佛三昧经名，对其跪拜慈心欢喜者，其人即得其福。后世亦复得其福，寿终尽生天上作天王，寿尽下生世间复作遮迦越王。如是寿终生天上，天上寿终下生王侯家，展转天道、人道中，终不复更泥犁、禽兽、薜荔、鬼、神、龙，却后无数劫皆当作佛。其有闻三昧名，小有狐疑不信大如毛发者，其人寿终已入十八泥犁中烧煮，终无有出时。然后得出求道者，未央作佛也。所以者何？佛三昧经，是八方上下诸佛要决印明也。”<br>
      　　佛言：“我所语如是。汝曹皆当信之，无得疑也。谁当证明之者？独有四十恒水边流沙诸菩萨，是我小弟皆证明之耳！”<br>
      　　佛说经已，文殊师利菩萨等，弥勒菩萨等，舍利弗阿罗汉等，及诸天人民，闻经皆大欢喜，起为佛作礼。</p>
                      <div class="jw-bottom">
       <li><a href="0446.htm">上一部：乾隆大藏经·大乘单译经·出生菩提心经一卷</A>
      <li><a href="0448.htm">下一部：乾隆大藏经·大乘单译经·佛说十二头陀经一卷</a></li></div></div>
     <div class="bottom-bt">乾隆大藏经·大乘单译经·佛说佛印三昧经</div></body></html>
