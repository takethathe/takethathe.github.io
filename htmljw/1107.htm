<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第1107部～佛说犯戒罪报轻重经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">小乘律·第1107部</div>
<div class="top-center">佛说犯戒罪报轻重经一卷</div>
<div class="top-right">后汉安息三藏安世高译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j1107-1>佛说犯戒罪报轻重经</a></div></div></div>
<div class="jwzw">
<div class="jwbt-box"><div class="jwbt"><a id=j1107-1></a><a href=#MENU-top>佛说犯戒罪报轻重经</a></div></div>
<p>　　如是我闻。一时佛住王舍城迦兰陀竹园。尔时尊者目连。晡时从禅定觉。往至世尊所。头面礼足却住一面。时尊者大目连。白佛言。世尊。意有所疑今欲请问。唯愿听许。佛告目连。听汝所问。当为汝说。目连。即白佛言。世尊。若比丘比丘尼。无惭愧心轻慢佛语。犯众学戒。如是犯波罗提提舍尼。波夜提。偷兰遮。僧伽婆尸沙。波罗夷。得几所不饶益罪。唯愿解说。佛告目连。谛听谛听。当为汝说。若比丘比丘尼无惭无愧。轻慢佛语犯众学戒。如四天王天寿五百岁。堕泥犁中。于人间数九百千岁。佛告目连。无惭无愧轻慢佛语。犯波罗提提舍尼。如三十三天寿一千岁。堕泥犁中。于人间数三亿六十千岁。佛告目连。无惭无愧轻慢佛语。犯波夜提。如夜摩天寿二千岁。堕泥犁中。于人间数二十亿四十千岁佛告目连。无惭无愧轻慢佛语。犯偷兰遮。如兜率天寿四千岁。堕泥犁中。于人间数。五十亿六十千岁。佛告目连。无惭无愧轻慢佛语。犯僧伽婆尸沙。如不憍乐天寿八千岁。堕泥犁中。于人间数。二百三十亿四十千岁。佛告目连。无惭无愧轻慢佛语。犯波罗夷。如他化自在天寿十六千岁。堕泥犁中。于人间数。九百二十一亿六十千岁。时尊者目连闻佛所说欢喜奉行。</p>
                      <p>　　尔时尊者目连。即说偈言。</p>
                      <p>　　因缘轻慢故　　命终堕恶道<br>
　　因缘修善者　　于此生天上<br>
　　缘斯修福业　　离恶得解脱<br>
　　不善观因缘　　身坏入恶道<br>
　　比丘谨慎乐　　放逸多忧谴<br>
　　变诤小致大　　积恶入火[火*分]<br>
　　持戒福致喜　　破戒有惧心<br>
　　永断三界漏　　尔乃得涅槃<br>
　　戒德可恃怙　　福报常随己<br>
　　见法为人长　　众远三恶道<br>
　　戒慎除恐畏　　福德三界尊<br>
　　鬼龙蛇毒害　　不犯持戒人<br>
　　神仙五通人　　造世诸咒术<br>
　　为诸惭愧者　　断诸无惭愧<br>
　　如来制禁戒　　半月半月说<br>
　　已说戒利益　　稽首礼诸佛</p>
                      <div class="jw-bottom">
       <li><a href="1106.htm">上一部：乾隆大藏经·小乘律·佛说迦葉禁戒经一卷</A>
      <li><a href="1108.htm">下一部：乾隆大藏经·小乘律·佛说戒消灾经一卷</a></li></div></div>
     <div class="bottom-bt">乾隆大藏经·小乘律·佛说犯戒罪报轻重经</div></body></html>
