<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0682部～佛说出家缘经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">小乘单译经·第0682部</div>
<div class="top-center">佛说出家缘经一卷</div>
<div class="top-right">后汉安息国三藏安世高译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0682-1>佛说出家缘经</a></div></div></div>
<div class="jwzw">
<div class="jwbt-box"><div class="jwbt"><a id=j0682-1></a><a href=#MENU-top>佛说出家缘经</a></div></div>
<p>　　如是我闻。一时婆伽婆在王舍城耆阇崛山。与大比丘僧俱千二百五十。是时难提优婆塞。与五百优婆塞。出王舍城上耆阇崛山。往诣佛所头面礼足。长跪叉手问佛。大德。愿闻优婆塞五戒。毁犯正戒有何恶事。佛答难提优婆塞。楚害生命有十恶事。何等十现世常怀害心。后世毒心隆赫。恒被痛害怨怨不息。人不喜见。思虑多恶见者怖惧。眠不安寐。梦则惶怖觉则惊悸。死时狂勃种短命栽。身坏命终生地狱中。设得为人多病少命。是为十恶事。偷劫他财。有十恶事。何等十。贪餮深重。恒为众疑。能兴重恶。行则非时。动则非法。亲友恶逆。贤良疏远。败戒果敢。常惧王伺。须财市命。种遗宝物贫弊之业。身坏命终生地狱中。设得为人饥寒困苦。致财良难。虽获少财五事共之。王贼水火及恶妻子。今乃藏埋。会亦当失。是为十恶事。邪淫有十恶事。何等十。常为其夫伺捕楚毒。室家不和善法消竭。不善法增。危败躯身。不检其妻。不守财贿。常为人疑。宗亲不信。种业如是。门不贞洁。身坏命终生地狱中。设得为女非独一主。设得为男驰骋邪淫。自失其妻。是十恶事。妄语中有十恶事。何等十。口常臭烂。善神背叛。凶鬼易陵。实言流世众所不信。俗为重事。不在言议。未有实事恶名远闻。为人轻毁不起恭肃。虽言有实人不奉用。多怀愁怖种诽谤业。身死命终生地狱中。设得为人常被诽谤。是十恶事。饮酒有三十五恶。何等三十五。散尽财贿。致众苦患。怨诤增重。裸露形躯。恶名遐迩。慧明日减。应得不得。已得便失。显扬恶事。要务顿发忧戚之本。恍惚变没。颜貌鄙恶。轻慢尊长。不知供养沙门婆罗门。自于室家不辨尊卑。不宗敬佛。不崇大法。不敬事僧。返亲恶人。远离明能。崩坠邪道。无惭愧心。不护根门。惛荒淫欲。众所不爱。人不喜见。德士宿旧咸来咎责。集造众恶。要用之势。不豫识任。智德隐避。像类不别。去泥洹远。种狂惑业。身死命终生地狱中。设得为人愚痴顽瞆。是时难提优婆塞。及五百清信士诸天世人。四辈之众。闻佛所说毕命受持。头面绕竟。踊悦而去。</p>
            <div class="jw-bottom">
       <li><a href="0681.htm">上一部：乾隆大藏经·小乘单译经·佛说分别善恶所起经一卷</A>
      <li><a href="0683.htm">下一部：乾隆大藏经·小乘单译经·佛说阿含正行经一卷</a></li></div></div>
     <div class="bottom-bt">乾隆大藏经·小乘单译经·佛说出家缘经</div></body></html>
