<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0966部～大乘密严经三卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">宋元入藏诸大小乘经·第0966部</div>
<div class="top-center">大乘密严经三卷</div>
<div class="top-right">唐三藏沙门大广智不空译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j0966-1>密严经序</a></div><div class="bm-jbt-left">
<div class="bm-jbtbm"><a href=#j0966-2>唐代宗皇帝制</a></div>
</div></div><div class="bm-bt"><div class="bm-jbt"><a href=#j0966-3>大乘密严经卷上</a></div><div class="bm-jbt-left">
<div class="bm-jbtbm"><a href=#j0966-4>密严道场品第一</a></div>
<div class="bm-jbtbm"><a href=#j0966-5>入密严微妙身生品第二之一</a></div>
</div></div><div class="bm-bt"><div class="bm-jbt"><a href=#j0966-6>大乘密严经卷中</a></div><div class="bm-jbt-left">
<div class="bm-jbtbm"><a href=#j0966-7>入密严微妙身生品第二之二</a></div>
<div class="bm-jbtbm"><a href=#j0966-8>胎藏生品第三</a></div>
<div class="bm-jbtbm"><a href=#j0966-9>自作境界品第四</a></div>
<div class="bm-jbtbm"><a href=#j0966-10>辩观行品第五</a></div>
<div class="bm-jbtbm"><a href=#j0966-11>趣入阿赖耶品第六</a></div>
</div></div><div class="bm-bt"><div class="bm-jbt"><a href=#j0966-12>大乘密严经卷下</a></div><div class="bm-jbt-left">
<div class="bm-jbtbm"><a href=#j0966-13>我识境界品第七</a></div>
<div class="bm-jbtbm"><a href=#j0966-14>阿赖耶即密严品第八</a></div></div></div></div>
<div class="jwzw">
<div class="jwbt-box"><div class="jwbt"><a id=j0966-1></a><a href=#MENU-top>密严经序</a></div>
<div class="jwbtbm"><a id=j0966-2></a><a href=#MENU-top>唐代宗皇帝制</a></div></div>
<p>　　朕闻西方有圣人焉。演不言之言垂无教之教。启迪权实发披聋瞽。迁其善者不疾而速。阶其益者即圣自凡。击蒙求以娑婆丘陵。示达观以密严世界。匪染净在我实是非游。而楚越生于念中。及缺顿于目下。彼鱼藏鸟逝。其若是乎。钦哉密严迹超三有。量周乎法界相离于极微。非声闻之所闻岂色见之能见。尝洁已主妙允恭付属。是欲泉静识浪。珠清意源穷赖耶能变之端。照自觉湛然之境。深诣心极其唯是经。夫翻译之来抑有由矣。虽方言有异而本质须存。此经梵书并是偈颂。先之译者多作散文。蛇化为龙何必变于鳞介。家成于国宁即改乎姓氏。矧讹异轻重或有异同。再而详悉可为尽善。大兴善寺三藏沙门不空。像教栋梁爱河舟楫。戒珠在握明镜入怀。雪涉云征穷鹿野之真谛。帆飞海宿究马鸣之奥音。声咏八转言善两方。之可窥鉴阙如抑扬了义。诏令集京城义学沙门飞锡等翰林学士柳抗等。详译斯文及护国经等。对执贝多翻诸简牍。凭其本夹依以颂言。大羹之味不遗。清月之魄恒满。岂不美欤岂不美欤。朕词乏清华文非道丽。志流衍于秘赜将布灌于无穷。聊课虚怀序之篇首云尔。</p>
<div class="jwbt-box"><div class="jwbt"><a id=j0966-3></a><a href=#MENU-top>大乘密严经卷上</a></div>
<div class="jwbtbm"><a id=j0966-4></a><a href=#MENU-top>密严道场品第一</a></div></div>
<p>　　如是我闻。一时佛薄伽梵。住于超越欲色无色等想。于一切法自在无碍。神足力通之所游戏密严世界。而此世界非彼外道声闻缘觉所行之境。与诸修习胜瑜伽者。十亿佛刹微尘数等菩萨摩诃萨俱。其名曰摧一切外道异论菩萨摩诃萨。大慧菩萨摩诃萨。一切佛法如实见菩萨摩诃萨。圣观自在菩萨摩诃萨。得大势菩萨摩诃萨神通王菩萨摩诃萨。曼殊室利菩萨摩诃萨。金刚藏菩萨摩诃萨。解脱月菩萨摩诃萨。持进菩萨摩诃萨而为上首。皆超三界心意识境智成身。转于所依成就如幻。首楞严法云三摩地。无量诸佛手灌其顶。处离三有莲华宫。</p>
                      <p>　　尔时如来应正遍知。从现法乐住自觉圣智甚深境界。微妙奋迅无量众色之所现显三摩地起。出帝雷光妙庄严殿。与诸菩萨入于无垢月藏殿中。升密严场师子之座。世尊坐已观察四方。从眉间珠髻光明庄严。出于无量百千净光。围绕交映成光明网。是光网流照之时。一切佛刹庄严之相分明显现。如一佛刹余诸佛土。严饰细妙同于微尘。密严世界超诸佛国。远离星宿及日月。如无为性不同微尘。此密严中佛及弟子。并余世界来此会者。当如涅槃及以虚空非择灭性。</p>
                      <p>　　尔时世尊。现彼世界佛及菩萨。威神功德胜妙事已。复以佛眼遍视十方诸菩萨众。告一切佛法如实见菩萨摩诃萨言。如实见今此世界名曰密严。是中菩萨悉于欲色无色无想有情之处。以三摩地力生智慧火。焚烧色贪及以无明。转所依止得意成身。神足力通以为严饰。无窍隙无骨体。犹如日月摩尼电光。帝弓珊瑚纥利多罗。黄金瞻卜孔雀花月镜中之像。如是色身住于诸地修无漏因。由三摩地而得自在。十无尽愿及以回向。获殊胜身来密严刹。</p>
                      <p>　　尔时一切佛法如实见菩萨摩诃萨。从座而起偏袒右肩。稽首佛足右膝着地。合掌白佛言世尊我于今者欲有所问。惟愿如来应正遍知哀许为说。佛告如实见言。善哉善哉恣汝所问。当为汝说令汝心喜。</p>
                      <p>　　尔时一切佛法如实见菩萨摩诃萨承佛开许即白佛言。世尊。唯此佛刹超越欲色无色。及以无想有情界耶。佛言善男子。从此上方过百亿佛刹。有梵音佛土娑罗树王佛土星宿王佛土。过如是佛土复有无量百千佛刹。广博崇丽菩萨众会之所庄严。彼中诸佛咸为菩萨。说现法乐住自觉圣智。远离分别实际真如。大涅槃界究竟之法。是故当知此界外。有如是等无量佛刹。如实见匪唯汝今于佛国土菩萨众会。心生限量请问如来。有此菩萨摩诃萨名曰持进。曾于佛所生限量心。便以神通升于上方。过百千俱胝乃至殑伽沙等诸佛世界。不能一见如来之顷。心生希有知佛菩萨不可思议。还至娑诃世界名称大城。来于我所悔谢已过。赞佛功德无量无边。犹如虚空住自证境来密严刹。尔时会中金刚藏菩萨摩诃萨。善能演说诸地之相。微妙决定尽其源底。从座而起偏袒右肩。顶礼佛足右膝着地。合掌白佛言世尊我于如来应正遍知。欲少咨问唯愿哀愍为我宣说。佛言金刚藏汝于我所欲有问。如来应正等觉随汝所疑为汝开演。</p>
                      <p>　　尔时金刚藏菩萨摩诃萨。承佛许已而白佛言。世尊佛者是何句义。所觉是何。唯愿世尊说胜义境示法性佛。令过去未来现在修菩萨行者。于诸色相积集之见。及余外道异论执着。行分别境起微尘胜。自在性时方虚空我意。根境和合如是诸见。复有计者无明爱业眼色与眼。是时复有触及作意。如是等法而为因缘。等无间缘增上缘所缘缘。和合生识执着行者。起有无等种种恶觉于我法中。复有诸人于蕴有情堕空性见。为断如是妄分别觉。唯愿世尊说离五种识所知相。能于诸法最自在者。佛大菩提所觉知义令得闻者。如其了悟所知五种而成正觉。</p>
                      <p>　　尔时佛告金刚藏菩萨摩诃萨言。善哉善哉金刚藏。十地自在超分别境有大聪慧。能欲显是法性佛种最胜瑜只。匪唯汝今于佛菩提所觉之义。生希有念请问于我。有贤幻等无量佛子。咸于此义生希有心。种种思择而求佛体。如来者是何句义。为色是如来耶异色是如来耶。如是于蕴界处诸行之中。内外循求不见如来。皆是所作灭坏法故。蕴中无如来。乃至分析至于极微皆悉不见。所以者何以妙智慧定意谛观无所见故。蕴粗鄙故如来者常法身故。善哉佛子汝能善入甚深法界。谛听谛听善思念之当为汝说。金刚藏菩萨摩诃萨唯然受教。</p>
                      <p>　　佛言善男子。三摩地胜自在金刚藏如来非蕴亦非异蕴。非依蕴非不依蕴。非生非灭。非智非所知。非根非境。何以故蕴处界诸根境等皆鄙陋故。不应内外而见如来。且色无觉知无有思虑生已必灭。同于草木瓦砾之类。微尘积成如来聚沫。受以二法和合而生。犹如水泡瓶衣等想。亦二和合因缘所生犹如阳焰。譬如盛热地气蒸涌。照已日光如水波浪。诸鸟兽等为渴所逼。远而望之生真水解。想亦如是无有体性虚妄不实分别智者。如有性见各别体相名字可得。定者审观犹如兔角。石女儿等但有假名。如梦中色唯想妄见觉悟非有。无明梦中见男女等种种之色。成于正觉即无所见。行如芭蕉中无坚实。离于身境即无体性。识如幻事虚伪不实。譬如幻师若幻师弟子。依草木瓦砾示现色像。幻作于人及诸象马。种种形相具足庄严。愚幻贪求非明智者。识亦如是依余而住。遍计分别能取所取二种执生。若自了知即皆转灭。是故无体同于幻士。金刚藏如来常住恒不变易。是修念佛观行之境名如来藏。犹如虚空不可坏灭。名涅槃界亦名法界。过现未来诸佛世尊。皆随顺此而宣说故。若如来出世若不出世。此性常住名法住性法界性法尼夜摩性。金刚藏以何义故名尼夜摩。远离后有一切过故。又此三摩地能决定除后有诸恶。以如是故名尼夜摩。若有住此三摩地者。于诸有情心无顾恋。证于实际及以涅槃。犹如热铁投诸冷水弃于有情故诸菩萨舍而不证。所以者何舍大精进大悲诸度。断于佛种趣声闻乘。行于外道邪见之迳。犹如老象溺在淤泥。为三摩地泥所沉没。味定境界亦复如是。退转一切诸佛法门不得入于究竟之慧。是故菩萨舍而不证近住而已。以究竟慧入佛法身。觉悟如来广大威德。当成正觉转妙法轮。智境众色而为资用。入如来定游涅槃境。一切如来令从定起。渐次加行超第八地。善巧决择乃至法云。受用如来广大威德。入于诸佛内证之地。与无功用道三摩地相应。遍游十方不动本处。而恒依止密严佛刹。金刚自在具大变化。示现佛土而成自在。转于所依智三摩地。及意成身力通具足。行步威德犹如鹅王。譬如明月影遍众水。佛亦如是随诸有情普现色相。于诸众会所益不空。复令当诣密严佛刹。如其性欲而渐开诱。为说一切欲界天王自在菩萨。清净摩尼宝藏宫殿诸安乐处。乃至诸地次第。从一佛刹至一佛刹。示现富乐功德庄严。尽于未来随机应现。犹如成就持明仙等。及诸灵仙宫殿之神。与人行止而不可见。如来变化所为事毕。住于真身隐而不现亦复如是。</p>
                      <p>　　尔时世尊而说偈言。</p>
                      <p>　　根蕴如蛇聚　　境界缘所触<br>
　　无明爱业生　　熏习缚难解<br>
　　心心所恶觉　　缠绕如蟠龙<br>
　　怒毒因之与　　[火*孛]如炎盛火<br>
　　诸修观行者　　常应如是观<br>
　　舍诸蕴法故　　一心而不懈<br>
　　如于虚空中　　无树而有影<br>
　　风衢及马迹　　此见悉为难<br>
　　于能造所造　　色及非色中<br>
　　欲求见如来　　其难亦如是<br>
　　真如实际等　　及诸佛体性<br>
　　内证之所行　　非诸语言境<br>
　　涅槃名为佛　　佛亦名涅槃<br>
　　离能所分别　　云何而可见<br>
　　碎末于金矿　　矿中不见金<br>
　　智者巧融炼　　真金方乃显<br>
　　分剖于诸色　　乃至为极微<br>
　　及析求诸蕴　　若一若异性<br>
　　佛体不可见　　亦非无有佛<br>
　　定者观如来　　胜相三十二<br>
　　苦乐等众事　　施作皆明显<br>
　　是故不应说　　如来定是无<br>
　　有三摩地佛　　善根善巧佛<br>
　　一切世胜佛　　及正等觉佛<br>
　　如是五种佛　　所余皆变化<br>
　　如来藏具有　　三十二胜相<br>
　　是故佛非无　　定者能观见<br>
　　超越于三界　　无量诸佛国<br>
　　如来微妙刹　　净佛子充满<br>
　　定慧互相资　　以成坚固性<br>
　　游于密严刹　　思惟佛威德<br>
　　密严中之人　　一切同佛相<br>
　　超越刹那坏　　常游三摩地<br>
　　世尊定中胜　　众相以庄严<br>
　　得于如梦观　　显现于诸法<br>
　　众谓佛化身　　从于兜率降<br>
　　佛当密严住　　像现从其国<br>
　　住真而正受　　随缘众像生<br>
　　如月在虚空　　影监于诸水<br>
　　如摩尼众影　　色合而明现<br>
　　如来住正定　　现影亦复然<br>
　　譬如形与像　　非一亦非异<br>
　　如是胜丈夫　　成于诸事业<br>
　　非极微胜性　　非时非自在<br>
　　亦非余缘等　　而作于世间<br>
　　如来以因缘　　庄严其果体<br>
　　随世之所应　　种种皆明现<br>
　　游戏三摩地　　内外无不为<br>
　　山川及林野　　朋友诸眷属<br>
　　众星与日月　　皎镜而垂像<br>
　　如是诸世间　　身中尽苞纳<br>
　　复置于掌内　　散掷如芥子<br>
　　佛于定自在　　牟尼最胜尊<br>
　　无能作世间　　惟佛之所化<br>
　　愚翳无智者　　恶觉惑所缚<br>
　　着于有无论　　见我及非我<br>
　　或言坏一切　　或言于少分<br>
　　如是诸人等　　常自害其身<br>
　　佛是遍三有　　观行之大师<br>
　　观世如干城　　所作众事业<br>
　　亦如梦中色　　渴鹿见阳焰<br>
　　屈伸等作业　　风绳而进退<br>
　　佛于方便智　　自在而知见<br>
　　譬如工巧匠　　善守于机发<br>
　　亦如海船师　　执柁而摇动<br>
　　无边最寂妙　　具足胜丈夫<br>
　　利根者能证　　钝根者远离<br>
　　是修行定者　　妙定之所依<br>
　　一切定慧人　　明了心中住<br>
　　佛体最清净　　非有亦非无<br>
　　远于能所觉　　及离于根量<br>
　　妙智相应心　　殊胜之境界<br>
　　诸相妄所境　　离相是如来<br>
　　能断诸烦恼　　于定无所染<br>
　　无动及所动　　住于无染路<br>
　　微妙诸天俱　　乾闼修罗等<br>
　　众仙及外道　　赞叹常供养<br>
　　于彼不惊喜　　心无所动摇<br>
　　由瑜伽本净　　是故超彼岸<br>
　　以化佛现迹　　为天人亦业<br>
　　佛非彼此现　　犹如于日月<br>
　　住于圆应智　　离欲现人间<br>
　　异类诸外道　　随宜悉调伏<br>
　　种种众智法　　王论四吠陀<br>
　　悉是诸如来　　定力而持说<br>
　　现国王朝会　　及诸国法令<br>
　　山林修道处　　悉皆佛示化<br>
　　十方众宝藏　　出生清净宝<br>
　　悉是天中天　　自在威神故<br>
　　三界善巧慧　　种种诸才智<br>
　　所作方便业　　因佛而成就<br>
　　持鬘为群品　　业行者示因<br>
　　戏笑众善巧　　常说歌咏论<br>
　　或现降兜率　　天女业围绕<br>
　　歌舞交欢娱　　日夜常游集<br>
　　或现如魔王　　宝冠以严首<br>
　　执世之所绳　　与夺而招放<br>
　　虽放一切众　　现为明智者<br>
　　常在密严中　　寂然无动作<br>
　　此大牟尼境　　凡愚妄分别<br>
　　如人患翳目　　如鹿见阳焰<br>
　　如世观于幻　　梦中诸所取<br>
　　天中天境界　　佛子悉具真<br>
　　由见殊胜故　　如从于梦觉<br>
　　那罗伊舍梵　　珊那单妙喜<br>
　　童子劫比罗　　首迦等亦想<br>
　　或乱彼境界　　不见正瑜伽<br>
　　当来苦行仙　　过去及现在<br>
　　习气覆心故　　悉亦不能了<br>
　　善哉金刚藏　　普行诸地中<br>
　　复以佛威神　　而居密严土<br>
　　此之金刚藏　　示现入等持<br>
　　正定者境界　　由此相应故<br>
　　或有妄分别　　胜性与微尘<br>
　　如工匠制物　　种种相差别<br>
　　生唯是法生　　灭亦唯法灭<br>
　　妄计一切物　　细尘能造作<br>
　　譬如灯显物　　因能了于果<br>
　　初无所得相　　后坏亦复然<br>
　　非于过去中　　有体而可得<br>
　　未来亦如是　　离缘无有性<br>
　　一一诸缘内　　遍求无有体<br>
　　亦见有无性　　亦无无有见<br>
　　分别微细我　　有情瓶衣等<br>
　　邪宗坏正道　　三百有六十<br>
　　往来生死中　　无有涅槃法</p>
<div class="jwbt-box"><div class="jwbtbm"><a id=j0966-5></a><a href=#MENU-top>入密严微妙身生品第二之一</a></div></div>
<p>　　尔时一切佛法如实见菩萨摩诃萨。无量威力世中自在宝璎珞庄严其身。从座而起右膝着地。白金刚藏而作是言。尊者善能通达三乘世间。心得无违现法乐住内证之智。为大定师于定自在能随顺说诸地之相。常在一切佛国土中。为诸上首演深妙法。是故我今劝请佛子。说诸圣者不随他行。现法乐住内证之境。今我及诸菩萨摩诃萨众得见斯法。安乐修行趣于佛地。获意成身及言说身。自在力通皆得具足。转所依止不住实际。犹如众色真多摩尼。现诸色像能于诸趣天王宫殿。及一切佛密严国中说密严行。尔时金刚藏菩萨摩诃萨以偈答曰。</p>
                      <p>　　善哉天人主　　菩萨中殊胜<br>
　　请说入密严　　无我之法性<br>
　　应觉分别境　　心之所取相<br>
　　若舍于分别　　即见世分别<br>
　　了于世所缘　　即得三摩地<br>
　　我今为开演　　仁主应谛听<br>
　　热时见阳焰　　世间相亦然<br>
　　能相所相因　　而无妄分别<br>
　　能觉生所觉　　所觉依能现<br>
　　离彼则无此　　如光影相随<br>
　　无心亦无境　　能所量俱无<br>
　　但依于一心　　如是而分别<br>
　　能知所知法　　唯心量所有<br>
　　所知心既无　　能知不可得<br>
　　心为法自性　　有性所扰浊<br>
　　八地得清净　　九地获静虑<br>
　　觉慧为十地　　灌顶证如来<br>
　　法身得无尽　　是佛之境界<br>
　　究竟如虚空　　心识亦如是<br>
　　无尽无所坏　　众德已庄严<br>
　　恒在不思议　　诸佛密严土<br>
　　譬如瓶破已　　瓦体而显现<br>
　　瓦破微尘显　　析尘成极微<br>
　　如是因有为　　而成无漏法<br>
　　如火烧薪尽　　复于余处然<br>
　　证如得转依　　远离于分别<br>
　　住于不动智　　密严中显现<br>
　　无生现众色　　不住诸世间<br>
　　能断一切见　　归依此无我<br>
　　相续流注断　　无坏亦无生<br>
　　能尽一切见　　归依此无我<br>
　　诸惑皆已灭　　寂静不思议<br>
　　能净一切见　　归依此无我<br>
　　世间种种法　　本来无我性<br>
　　非由击坏无　　乃喻之所显<br>
　　如火烧薪已　　于中自息灭<br>
　　观察于三有　　无我智亦然<br>
　　是名现法乐　　内证之境界<br>
　　依此入诸地　　净除无始恶<br>
　　舍离世所依　　出世而安住<br>
　　其心转清净　　恒居密严土</p>
                      <p>　　尔时如实见菩萨摩诃萨及诸王等。向金刚藏咸作是言。我等今者皆欲归依。唯愿示我归依之处。于是金刚藏菩萨摩诃萨以偈答曰。</p>
                      <p>　　佛体非有无　　已焚烧蕴树<br>
　　超胜魔王众　　而住密严国<br>
　　所觉净无垢　　仁主可归依<br>
　　远离于觉量　　证于无所有<br>
　　密严诸定者　　仁主可归依<br>
　　净胜密严刹　　众圣所依处<br>
　　观行者充满　　应归于密严<br>
　　当观于世间　　如尽有高下<br>
　　梦中见美色　　石女急诞生<br>
　　亦如乾闼城　　火轮空中发<br>
　　如种种幻形　　人马花果树<br>
　　幻归所变化　　一切悉非真<br>
　　如奔电浮云　　皆为而非实<br>
　　如匠作瓶等　　由分别所成<br>
　　仁主应谛听　　世间诸有情<br>
　　习气常覆心　　生种种戏论<br>
　　末那与意识　　并余识相续<br>
　　五法及三性　　二种之无我<br>
　　恒共而相应　　如风击暴水<br>
　　转起诸识浪　　浪生流不停<br>
　　赖耶亦如是　　无始诸习气<br>
　　犹如彼暴水　　为境风所动<br>
　　而起诸识浪　　恒无断绝时<br>
　　八种流注心　　虽无若干体<br>
　　或随缘顿起　　或时而渐生<br>
　　取境亦复然　　渐顿而差别<br>
　　心转于舍宅　　日月与星宿<br>
　　树枝叶花果　　山林及军众<br>
　　于如是等处　　皆能渐顿生<br>
　　多分能顿现　　或渐起差别<br>
　　若时于梦中　　见昔所更境<br>
　　及想念初生　　乃至于老死<br>
　　算数与众物　　寻思于句义<br>
　　观于异文彩　　受诸好饮食<br>
　　于如是境界　　渐次能了知<br>
　　或有时顿生　　而能取之者<br>
　　心性本清净　　不可得思议<br>
　　是如来妙藏　　如金处于矿<br>
　　意生从藏识　　余六亦复然<br>
　　识六种或多　　差别于三界<br>
　　赖耶与能熏　　及余心法等<br>
　　染净诸种子　　虽同住无染<br>
　　佛种性亦然　　定非定常净<br>
　　如海水常住　　波潮而转移<br>
　　赖耶亦复然　　随诸地差别<br>
　　修有下中上　　舍染而明显<br>
　　金刚藏复言　　如实见菩萨<br>
　　见闻觉悟者　　自性如实慧<br>
　　十方一切国　　诸王众会中<br>
　　汝已从我闻　　随应广为说<br>
　　若人闻法已　　渐净阿赖耶<br>
　　或作人中王　　转轮四天下<br>
　　或复为帝释　　兜率苏焰等<br>
　　乃至化乐宫　　欲界自在主<br>
　　或王色界处　　或生无色天<br>
　　无想有情中　　静虑受安乐<br>
　　证真而不住　　犹如师子吼<br>
　　于诸定自在　　法喜以相应<br>
　　一心求密严　　不染着三界<br>
　　至于密严已　　渐次而开觉<br>
　　转依获安乐　　寂静常安住<br>
　　无量诸佛子　　围绕以庄严<br>
　　为法自在王　　众中之最上<br>
　　非如外道说　　坏灭为涅槃<br>
　　坏应同有为　　无有复生过<br>
　　十业上中下　　三乘以出生<br>
　　最上生密严　　地地转升进<br>
　　得解脱智慧　　如来微妙身<br>
　　云何说涅槃　　是灭坏之法<br>
　　涅槃若灭坏　　有情有终尽<br>
　　有情若有终　　是亦有初际<br>
　　应有非生法　　而始作有情<br>
　　无有非有情　　而生有情界<br>
　　有情界既尽　　佛无所知法<br>
　　是则无能觉　　亦无有涅槃<br>
　　妄计解脱者　　而说于解脱<br>
　　如灯灭薪尽　　亦如芭蕉种<br>
　　彼证解脱性　　是坏有成无<br>
　　于解脱妙乐　　远离不能说<br>
　　遍处及静虑　　无色无想定<br>
　　逆顺而入出　　力通皆自在<br>
　　于彼不退还　　亦不恒沉没<br>
　　了达于法相　　诸地得善巧<br>
　　如是而庄严　　当来密严刹<br>
　　若言解脱性　　坏有以成无<br>
　　斯人住诸有　　毕竟不能出<br>
　　既坏三和合　　因等四种缘<br>
　　眼色内外缘　　和合所生识<br>
　　世间内外法　　互力以相生<br>
　　如是等众义　　一切皆违反<br>
　　若知唯识现　　离于心所得<br>
　　分别不现前　　亦不住其性<br>
　　尔时所缘离　　寂然心正受<br>
　　舍于世间中　　所取能取见<br>
　　转依离粗重　　智慧不思议<br>
　　十种意成身　　众妙为严好<br>
　　作三界之王　　而生于密严<br>
　　色心及心所　　所相应无为<br>
　　于内外世间　　谛观无别异<br>
　　如是诸智者　　来于密严国<br>
　　名相与分别　　正智及如如<br>
　　牟尼三摩地　　体性皆平等<br>
　　应当往密严　　佛所称赞土<br>
　　若坏三和合　　及以四种缘<br>
　　不固于自宗　　同诸妄分别<br>
　　恶习分别者　　彼之五种论<br>
　　譬喻不成立　　诸义皆相违<br>
　　彼五悉成过　　惑乱觉智眼<br>
　　着喻及似喻　　颠倒不颠倒<br>
　　如是虚妄执　　一切于此坏<br>
　　舍离于自宗　　依止他宗法<br>
　　初际等诸见　　皆从灭坏生<br>
　　大王应当知　　有情在三界<br>
　　如轮而运转　　初际不可得<br>
　　如来以悲愿　　普应诸有缘<br>
　　如净月光明　　无处不周遍<br>
　　随彼先业类　　应机而说法<br>
　　若坏于涅槃　　佛有何功利<br>
　　增上有三种　　解脱亦复然<br>
　　四谛及神足　　念处无碍解<br>
　　四缘无色住　　根力及神通<br>
　　觉支诸地等　　有为无为法<br>
　　乃至众圣人　　皆依识而有<br>
　　苦法忍法智　　苦类忍类智<br>
　　集智四亦然　　灭道亦如是<br>
　　如是十六种　　名之为现观<br>
　　学人数有十　　第八七返有<br>
　　家家一往来　　一间而灭度<br>
　　中槃与生般　　有行及无行<br>
　　上流于处处　　然后般涅槃<br>
　　如是一切种　　诸智之品位<br>
　　修行观行者　　下中上不同<br>
　　菩萨增上修　　功德最殊胜<br>
　　十一与十二　　及以于十六<br>
　　此诸修定者　　复渐灭于心<br>
　　所尽非是心　　亦非心共住<br>
　　未来心未至　　未至故非有<br>
　　心缘不和合　　非此非彼生<br>
　　第四禅无心　　有因不能害<br>
　　有因谓诸识　　意识及五种<br>
　　妄想不觉知　　流转如波浪<br>
　　定者观赖耶　　离能所分别<br>
　　微妙无所有　　转依而不坏<br>
　　住密严佛刹　　显现如月轮<br>
　　密严诸智者　　与佛常共俱<br>
　　恒游定境中　　一味无差别<br>
　　难思观行境　　定力之所生<br>
　　王应常修习　　相应微妙定<br>
　　欲界有六天　　梵摩复十二<br>
　　无色及无想　　一切诸地中<br>
　　若生密严国　　于彼为天主<br>
　　欲求密严土　　应修十种智<br>
　　法智及类智　　他心世俗智<br>
　　苦集灭道智　　尽智无生智<br>
　　仁主汝所生　　舍军恒罗族<br>
　　月王与甘蔗　　种姓而平等<br>
　　虽于彼族中　　汝族最殊胜<br>
　　当求密严国　　勿怀疑退心<br>
　　如羊被牵拽　　喘惧而前却<br>
　　末那在身中　　似幻鹿而住<br>
　　亦如幻树影　　河中之苇荻<br>
　　如王戏园苑　　运动身支分<br>
　　意及于意识　　心心法共俱<br>
　　此法无自性　　犹云聚非实<br>
　　藏识一切种　　习气所缠覆<br>
　　如彼摩尼珠　　随缘现众色<br>
　　虽住有情身　　如鹅王无垢<br>
　　是决定种性　　亦为大涅槃<br>
　　名从于相生　　相从因缘起<br>
　　以诸形相故　　而起于分别<br>
　　分别由二因　　外想心习气<br>
　　第七末那识　　应知亦复然<br>
　　诸根意缘会　　发生于五识<br>
　　与心所相应　　住身如宫室<br>
　　王智常观察　　一切诸世间<br>
　　从于如是因　　而生彼诸果<br>
　　真如非异此　　诸法互相生<br>
　　与理相应心　　明了能观见<br>
　　此即是诸法　　究竟圆成性<br>
　　亦为妄所计　　一切法不生<br>
　　诸法性常空　　非无亦非有<br>
　　如幻亦如梦　　及乾闼婆城<br>
　　阳焰与毛轮　　烟云等众物<br>
　　种种诸形相　　名句及文身<br>
　　如是执着生　　成于遍计性<br>
　　根境意和合　　熏习成于种<br>
　　与心无别异　　诸识由此生<br>
　　资于互因力　　是谓依他起<br>
　　善证自觉智　　现于法乐住<br>
　　是即说圆成　　众圣之境界<br>
　　佛及诸佛子　　证此名圣人<br>
　　若人证斯法　　即见于实际<br>
　　唱言我生尽　　梵行亦已立<br>
　　所作无不成　　不受于后有<br>
　　解脱一切苦　　断灭于动摇<br>
　　熏习皆已焚　　劫尽犹不转<br>
　　生法二无我　　照见悉皆无<br>
　　无始来积集　　种种诸戏论<br>
　　无边众过患　　一切皆已除<br>
　　譬如热铁团　　热去铁无损<br>
　　如是解脱者　　惑尽得清凉<br>
　　入于无漏界　　密严之妙国<br>
　　此土最微妙　　非余者所及<br>
　　唯佛与菩萨　　清净之所居<br>
　　三摩地现前　　以此而为食<br>
　　欲生斯刹者　　善习胜瑜伽<br>
　　复为诸有缘　　分别广开示<br>
　　名本从相生　　相复从缘起<br>
　　从相生分别　　不契圆成性<br>
　　根境瓶衣等　　假法共和合<br>
　　分别从此生　　了知而别异<br>
　　若动若非动　　一切诸世间<br>
　　皆因痴暗生　　愚冥以为体<br>
　　短长等诸色　　音声与香界<br>
　　甘苦坚滑等　　意识因所缘<br>
　　所有诸善恶　　有为无为法<br>
　　乃至于涅槃　　斯为智之境<br>
　　念念常迁转　　皆因识以生<br>
　　末那缘藏识　　如磁石吸铁<br>
　　如蛇有二头　　各别为其业<br>
　　染意亦如是　　执取阿赖耶<br>
　　能为我事业　　增长于我所<br>
　　复与意识俱　　为因而转谢<br>
　　于身生暖触　　运动作诸业<br>
　　饮食与衣裳　　随物而受用<br>
　　腾跃或歌舞　　种种自嬉游<br>
　　持诸有情身　　皆由意功力<br>
　　如火轮垂发　　乾闼婆之城<br>
　　不了唯自心　　妄起诸分别<br>
　　身相器世间　　如动秋千势<br>
　　无力不坚固　　分别亦复然<br>
　　分别无所依　　但行于自境<br>
　　譬如镜中像　　识种动而见<br>
　　愚夫此迷惑　　非诸明智者<br>
　　仁主应当知　　此三皆识现<br>
　　于斯远离处　　是即圆成实<br>
　　持进等菩萨　　及圣目干连<br>
　　寻声与遍观　　百千万亿刹<br>
　　种种宝严饰　　绮丽无等双<br>
　　于彼微妙境　　密严最殊胜<br>
　　极乐妙喜刹　　下方俱胝国<br>
　　一切诸世尊　　皆赞如斯土<br>
　　谓无有终始　　威德化自然<br>
　　本昔佛所居　　超出于三界<br>
　　丰乐非执受　　寂静自无为<br>
　　自利及利他　　功业悉成满<br>
　　不于欲界中　　成佛作佛事<br>
　　要往密严土　　证于无上觉<br>
　　俱胝诸世尊　　欲中施佛事<br>
　　先从于此国　　化为无量亿<br>
　　正定常相应　　神通以游戏<br>
　　遍于诸国土　　如月无不见<br>
　　随诸众生类　　所应而化益<br>
　　十地花严等　　大树与神通<br>
　　胜鬘及余经　　皆从此经出<br>
　　如是密严经　　一切经中胜<br>
　　仁主及诸王　　宜应尽恭敬<br>
　　欲色无色界　　无想等天宫<br>
　　如来迥已超　　而依密严住<br>
　　此土诸宫殿　　如莲被众饰<br>
　　是一切如来　　净智之妙相<br>
　　佛及诸菩萨　　常在于其中<br>
　　世尊恒住禅　　寂静最无上<br>
　　依自难思定　　现于众妙色<br>
　　色相无有边　　非余所能见<br>
　　极乐庄严国　　世尊无量寿<br>
　　诸修观行者　　色相皆亦然<br>
　　或见天中天　　赫奕含众彩<br>
　　瞻卜雌黄色　　真金明月光<br>
　　孔雀颈如莲　　相思子之聚<br>
　　虹电珊瑚色　　或现清羸身<br>
　　或着刍摩衣　　或寝草茅等<br>
　　或处莲华上　　犹如千日光<br>
　　或见诸菩萨　　顶饰盘龙髻<br>
　　金刚帝青宝　　庄严为宝冠<br>
　　或见轮幢文　　鱼商佉等相<br>
　　或见光丽色　　如霓而拖空<br>
　　或以须弥山　　置之于掌内<br>
　　或持大海水　　安于牛迹中<br>
　　或现作人王　　冕服当轩宇<br>
　　辅佐皆恭敬　　共宣于国化<br>
　　或现密严场　　寂静修定者<br>
　　说于自证境　　光佛所知法<br>
　　或说得转依　　心慧皆解脱<br>
　　自在三摩地　　如幻无碍身<br>
　　或现境不染　　断诸取着业<br>
　　以智烧见薪　　不受于诸有<br>
　　譬如膏炷尽　　灯灭而涅槃<br>
　　或示修诸度　　大会施无遮<br>
　　持戒苦行等　　种种诸仪则<br>
　　极乐庄严国　　人非胎藏生<br>
　　微妙金色身　　光明净圆满<br>
　　彼众之境界　　皆悉具瑜伽<br>
　　若比于密严　　百分不及一<br>
　　极乐界中人　　自然随念食<br>
　　牟尼胜自在　　定为甘露味<br>
　　种种宝树林　　游憩于其下<br>
　　金沙布其地　　显现殊胜刹<br>
　　净妙之宝莲　　开敷功德水<br>
　　如是殊胜境　　不可得为喻<br>
　　彼皆莲华生　　恭敬无量寿<br>
　　善修三摩地　　爱乐佛功德<br>
　　专精回向者　　悉皆生彼国<br>
　　众相以庄严　　皎镜无尘垢<br>
　　金刚藏说已　　自现于己身<br>
　　或如于指节　　或复如芥子<br>
　　或细如毫端　　百分之一分<br>
　　或现善逝身　　声闻与缘觉<br>
　　众色及余类　　乃至种种形<br>
　　各随其所宜　　而说于诸法<br>
　　或说于菩萨　　入诸地了知<br>
　　五法三自性　　八识二无我<br>
　　得于如幻定　　随意所成身<br>
　　自在诸神通　　十方四无畏<br>
　　住于不退转　　得净之所依<br>
　　入于佛地中　　无漏之蕴界<br>
　　永离余变易　　寂然而常住<br>
　　或说于菩萨　　善妙而游履<br>
　　犹梦像水月　　瑜只所行道<br>
　　得首楞严定　　十种如幻身<br>
　　十无尽愿圆　　证成等正觉<br>
　　据妙莲华座　　相好甚端严<br>
　　无量诸佛子　　恭敬而围绕<br>
　　或说诸菩萨　　愿力现众形<br>
　　遍游于十方　　历事恒沙佛<br>
　　是诸菩萨等　　其身甚微妙<br>
　　出入常自在　　不住有无中<br>
　　譬如天神仙　　及诸健达缚<br>
　　依彼妙高住　　或处于虚空<br>
　　地行诸有情　　对之而不见<br>
　　如是诸菩萨　　现形亦复然<br>
　　非修观行人　　无能睹之者<br>
　　或说诸菩萨　　得于胜静虑<br>
　　处处现受生　　示入无余界<br>
　　或说诸菩萨　　能以于定力<br>
　　自在转所依　　不住真实际<br>
　　无量有情处　　随现差别身<br>
　　身虽种种殊　　其心一平等<br>
　　犹如于地水　　亦如于日月<br>
　　或说诸菩萨　　常以大悲心<br>
　　怜愍诸有情　　轮回处生死<br>
　　跉跰受穷独　　贪病众苦煎<br>
　　下贱与形残　　安之不忧恼<br>
　　如蜂处舶上　　飘然大海中<br>
　　沿溯而往来　　须臾数万里<br>
　　为说非我法　　生死速无常<br>
　　令其知灭坏　　刹那暂不住<br>
　　或说于诸佛　　及以诸菩萨<br>
　　明见众有情　　醉在于渴爱<br>
　　为分别苦逼　　于无于法中<br>
　　妄取种种相　　计着能所取<br>
　　心恒被缧绁　　不能得解脱<br>
　　溺生死海中　　驰荡无休息<br>
　　贫贱而孤露　　往来无所依<br>
　　譬如大海中　　蛛蝥网难住<br>
　　诸佛及菩萨　　如彼住船者<br>
　　普怜诸有情　　运出生死难<br>
　　随其若干类　　为现差别身<br>
　　说施戒等门　　种种诸胜行</p>
<div class="jwbt-box"><div class="jwbt"><a id=j0966-6></a><a href=#MENU-top>大乘密严经卷中</a></div>
<div class="jwbtbm"><a id=j0966-7></a><a href=#MENU-top>入密严微妙身生品第二之二</a></div></div>
<p>　　尔时大会中。有普贤众色大威德菩萨摩诃萨。与其同类持世菩萨摩诃萨。持进菩萨摩诃萨。曼殊室利菩萨摩诃萨。神通王菩萨摩诃萨。得大势菩萨摩诃萨。解脱月菩萨摩诃萨。金刚脐菩萨摩诃萨。大树紧那罗王菩萨摩诃萨。虚空藏菩萨摩诃萨等。乃至摩尼大宝藏殿无量诸天。复有密严土中诸瑜只众。与彼无量俱胝佛刹来听法者。闻便密严甚深功德。于法恭敬定得转依。恒居此土不生余处。咸共悲愍未来世中一切有情。普欲等慈为作饶益。各共瞻仰金刚藏菩萨摩诃萨。一心同声以偈问曰。</p>
                      <p>　　尊者具辩才　　唯愿见开示<br>
　　世间诸色像　　其谁之所作<br>
　　为如工造瓶　　泥轮以埏埴<br>
　　为如奏乐者　　击动所成音<br>
　　为如一物体　　有三种自性<br>
　　谓已成未成　　咸在于一物<br>
　　云何种种色　　一物而建立<br>
　　为兜率所作　　夜摩所作耶<br>
　　他化自在作　　大树紧那罗<br>
　　善见天所作　　色究竟天耶<br>
　　螺髻梵王作　　无色天作耶<br>
　　一切天主作　　自然所作耶<br>
　　变化之所作　　诸佛所作耶<br>
　　为余世界中　　佛子之所作<br>
　　是诸作众色　　惑乱而建立<br>
　　所起于惑乱　　如鹿见阳焰<br>
　　譬如于瓶处　　为德之所依<br>
　　一切诸世间　　能住于处者<br>
　　非德者属德　　非德依德者<br>
　　展转和合故　　众德所集成<br>
　　诸色唯惑乱　　为亦有住耶<br>
　　为梵王所作　　那罗延作耶<br>
　　雄猛及胜论　　数论自作耶<br>
　　胜性之所作　　自在自然耶<br>
　　时无明所生　　爱业所作耶<br>
　　天仙及世定　　皆悉怀疑惑<br>
　　为先无有体　　犹如于幻梦<br>
　　亦如热时焰　　及乾闼婆城<br>
　　无始妄分别　　随彼彼相续<br>
　　起能耶所耶　　如蛇有二头<br>
　　亦如起尸行　　木人机所转<br>
　　空中见垂发　　及旋火轮耶</p>
                      <p>　　尔时金刚藏菩萨摩诃萨。告普贤众色大威德菩萨摩诃萨。及余大众。而说偈言。</p>
                      <p>　　世间众色像　　不从作者生<br>
　　亦如劫比罗　　因陀罗等作<br>
　　亦非祠祭果　　亦非围陀教<br>
　　彼有多因种　　修行常不住<br>
　　亦复非无有　　能持世间因<br>
　　谓第八丈夫　　是名为藏识<br>
　　由此成众色　　如转轮众瓶<br>
　　如油遍在麻　　盐中有碱味<br>
　　如无常遍色　　丈夫识亦然<br>
　　如香在沉麝　　及光居日月<br>
　　远离能所作　　及以有无宗<br>
　　亦离于一异　　一切外道过<br>
　　非智所寻求　　不可得分别<br>
　　定心解脱者　　自觉之所证<br>
　　若离阿赖耶　　即无有余识<br>
　　譬如海波浪　　与海虽不异<br>
　　海静波去来　　亦不可言一<br>
　　譬如修定者　　内定清净心<br>
　　神通自在人　　所有诸通慧<br>
　　观行者能见　　非余之所了<br>
　　如是流转识　　依彼藏识住<br>
　　佛及诸佛子　　定者常观见<br>
　　藏识持于世　　如以线贯珠<br>
　　如轮与车合　　业风之所转<br>
　　陶师运轮杖　　器成随所用<br>
　　藏识与诸界　　共力无不成<br>
　　内外识世间　　弥给悉周遍<br>
　　譬如众星象　　布列在虚空<br>
　　风力之所持　　运行常不息<br>
　　如空中鸟迹　　求之莫能见<br>
　　若离于虚空　　飞翔不可得<br>
　　藏识亦如是　　不离自他身<br>
　　如海起波涛　　如空含万像<br>
　　丈夫识亦尔　　蕴藏诸习气<br>
　　譬如水中月　　及以诸莲华<br>
　　与水不相杂　　不为水所著<br>
　　藏识亦如是　　习气莫能染<br>
　　如目有童子　　眼终不自见<br>
　　赖耶住于身　　摄藏诸种子<br>
　　遍持寿暖识　　如云覆世间<br>
　　业用曾不停　　有情莫能见<br>
　　身者众色成　　又能作诸色<br>
　　如陶师不依　　以泥成众器<br>
　　世间妄分别　　见牛等有角<br>
　　不了角非有　　因言兔角无<br>
　　分析至极微　　求角无所有<br>
　　要待于有法　　而起于无见<br>
　　有法本自无　　无见何所待<br>
　　若有若无法　　展转互相因<br>
　　有无二法中　　不应起分别<br>
　　若离于所觉　　能觉即不生<br>
　　譬如旋火轮　　翳幻干城等<br>
　　皆因少所见　　而生是诸觉<br>
　　若离于所因　　此觉即无有<br>
　　名相互相系　　习气无有边<br>
　　一切诸分别　　与意而俱起<br>
　　有情流转故　　圆成则不证<br>
　　无始时积集　　沉迷诸妄境<br>
　　戏论而熏习　　生于种种心<br>
　　能取及所取　　有情心自性<br>
　　瓶衣等诸相　　见实不可闻<br>
　　一切唯有觉　　所觉义皆无<br>
　　能觉所觉性　　自然如是转<br>
　　愚夫不除断　　习气心迷惑<br>
　　赖耶及七识　　有时而顿生<br>
　　犹如海波浪　　风缘之所动<br>
　　洄澓而腾转　　无有断绝时<br>
　　识浪亦如是　　境界风所击<br>
　　种种诸分别　　自内而执取<br>
　　如地无分别　　庶物依以生<br>
　　藏识亦复然　　众境之依处<br>
　　如人以己手　　还自扪其身<br>
　　亦如象以鼻　　取水自沾洒<br>
　　复似诸婴孩　　以口含其指<br>
　　是知识分别　　现境还自缘<br>
　　是心之境界　　普遍于三有<br>
　　久修观行者　　而能善通达<br>
　　内外诸世间　　一切唯心现<br>
　　尔时金刚藏　　说是妙法已<br>
　　默然而止住　　思惟于法界<br>
　　微妙普遍定　　则入诸佛境<br>
　　见无量佛子　　当修住密严<br>
　　即从禅定起　　放光而普照<br>
　　欲色与无色　　及无想天宫<br>
　　如是光明中　　复现诸佛刹<br>
　　悉见无量佛　　相好妙端严<br>
　　种种微妙色　　皆从佛身出<br>
　　随其所爱乐　　世间作利益<br>
　　皆使彼佛子　　称赞密严名<br>
　　欣然相顾视　　复作如是说<br>
　　密严妙无垢　　能除一切罪<br>
　　观行者胜处　　其土最姝妙<br>
　　我等闻名字　　心生大喜悦<br>
　　各从其所住　　俱来诣密严<br>
　　色尽螺髻梵　　及与净居天<br>
　　希慕此密严　　佛子所生处<br>
　　同心而共聚　　咸请梵王言<br>
　　我等今云何　　得至密严土<br>
　　天王若往彼　　我等当营从<br>
　　尔时螺髻梵　　闻诸天众言<br>
　　遽即与同行　　中路迷所适<br>
　　梵王先觉悟　　以慧审观察<br>
　　彼胜观行境　　何阶而可至<br>
　　欲色自在者　　非彼所能诣<br>
　　非空处识处　　及与非非想<br>
　　并余外道宗　　邪定者能往<br>
　　云何作善巧　　得至于密严<br>
　　或以天中天　　威神力加护<br>
　　能令至亟行　　得会密严宫<br>
　　螺髻梵发声　　即时尽归命<br>
　　见佛满空界　　威光而炽然<br>
　　告彼梵王言　　汝当还本殿<br>
　　如来密严刹　　是观行之境<br>
　　非想尚难阶　　色者何能往<br>
　　梵王从诸佛　　闻如是告已<br>
　　退还于本处　　寻至梵天宫<br>
　　时净居诸天　　各各相共议<br>
　　螺髻梵天主　　威神不能往<br>
　　当知密严土　　胜妙难思议<br>
　　自非如幻定　　谁能诣斯刹<br>
　　此会闻天众　　称赞功德声<br>
　　生于奇特心　　乃白金刚藏<br>
　　我等皆乐闻　　唯垂演深法<br>
　　尔时金刚藏　　即告大众言<br>
　　如来所说法　　谁能尽敷演<br>
　　自觉之圣智　　境界不思议<br>
　　非深观行人　　云何可开示<br>
　　时持进夜摩　　自在诸佛子<br>
　　异口同音言　　唯愿速宣说<br>
　　神通与曼殊　　慈氏紧那王<br>
　　及余修定者　　咸皆作是请<br>
　　诸天持明仙　　空中奏众乐<br>
　　同心而劝请　　唯垂为宣说<br>
　　如是劝请已　　各坐于胜座<br>
　　梵王承佛力　　还来此会中<br>
　　复白金刚藏　　作于如是问<br>
　　今此诸大会　　严饰未曾有<br>
　　悉是尊弟子　　聪慧无等伦<br>
　　皆于尊者处　　渴仰而求法<br>
　　我今犹未知　　所问为何等<br>
　　憍腊与胜堕　　及顶生轮王<br>
　　为是少年马　　为是古仙传<br>
　　甘蔗种之子　　千弓持国王<br>
　　欲色无色中　　人天等之法<br>
　　为是菩萨行　　独觉及声闻<br>
　　乃至修罗明　　星象等众论<br>
　　唯愿如是事　　次第而演说<br>
　　我等及天人　　一心咸听受<br>
　　尔时解脱月　　持世虚空藏<br>
　　大势观自在　　总持自在王<br>
　　宝髻与天冠　　金刚手寂慧<br>
　　及宝手大士　　并诸最胜子<br>
　　皆从俱胝刹　　来坐莲花宫<br>
　　咸请金刚藏　　唯愿大慧说<br>
　　过去及未来　　牟尼清净智<br>
　　仁于佛亲受　　明了心不疑<br>
　　此众皆乐闻　　愿尊时演说<br>
　　定王金刚藏　　普告大众言<br>
　　如来所说法　　非我具能演<br>
　　唯除佛菩萨　　威神之所护<br>
　　我今至心礼　　自在清净宫<br>
　　摩尼宝藏殿　　佛及诸佛子<br>
　　我以敬心说　　如来清净智<br>
　　能令绍佛种　　汝等应谛听<br>
　　此非诸王论　　及轮王轨仪<br>
　　但示于密严　　如来之种性<br>
　　正定者境界　　诸佛之胜事<br>
　　如来微妙智　　离于能所觉<br>
　　是故非我力　　能演此甚深<br>
　　但以佛威神　　从佛而听受<br>
　　此智甚微妙　　是三摩地花<br>
　　佛在密严中　　正受而开演<br>
　　远离诸言说　　及以一切见<br>
　　若有若无等　　如是四种边<br>
　　是名最清净　　中道之妙理<br>
　　密严诸定者　　于此能观察<br>
　　离着而转依　　速入如来地<br>
　　时诸佛子众　　从尊闻是语<br>
　　头面礼双足　　恭敬而白言<br>
　　我等受乐法　　如渴人思饮<br>
　　如游蜂念蜜　　瑜伽自在尊<br>
　　唯愿正宣说　　令诸菩萨众<br>
　　于定得自在　　智慧大威德<br>
　　及诸刹土王　　深解观行者<br>
　　咸欲闻如来　　所说甚深法<br>
　　皆愿听尊者　　微妙梵帝声<br>
　　如来所悦可　　深远善巧声<br>
　　演说殊胜义　　悉令得明了<br>
　　金刚藏告言　　如来所说义<br>
　　真实甚希有　　离相难可见<br>
　　如空中无物　　见影为希有<br>
　　如来所说义　　希有亦复然<br>
　　空中风鸟迹　　其形不可见<br>
　　牟尼演妙理　　难见亦复然<br>
　　世间之事喻　　智者能明了<br>
　　诸佛所宣说　　譬喻不能知<br>
　　令我之所见　　如梦干城等<br>
　　此会有观行　　具大智慧者<br>
　　通达真实义　　无不皆明了<br>
　　云何为是人　　说佛难思境<br>
　　然今所开演　　凭佛威神力<br>
　　一切最胜子　　至心应谛听<br>
　　如来妙言说　　句义皆相应<br>
　　超越心境界　　远离于譬喻<br>
　　犹如蜂采花　　先者取精粹<br>
　　是诸后至者　　皆悉味其余<br>
　　胜牟尼亦然　　先得妙法味<br>
　　我则饮其余　　今为众宣说<br>
　　天中天境界　　增悦诸明智<br>
　　实非意测量　　言象可能表<br>
　　示同人形色　　相好以严身<br>
　　现于胜妙宫　　宝冠以为饰<br>
　　圆光及轮辐　　种种皆成就<br>
　　照曜于宫殿　　能除外道憍<br>
　　诸佛四时中　　恒依密严住<br>
　　而于一切处　　现生及涅槃<br>
　　纯善少减时　　恶生及浊乱<br>
　　随彼之意乐　　利益诸有情<br>
　　业用无暂停　　常住密严刹<br>
　　此之清净处　　瑜只安乐宫<br>
　　浊乱少减时　　显示如来相<br>
　　譬如净满月　　影遍于众水<br>
　　佛以一切身　　随宜而应化<br>
　　如来净智境　　观行者皆见<br>
　　或现大自在　　或现那罗延<br>
　　成现迦毗罗　　住空而说法<br>
　　或现围陀者　　常行及妙喜<br>
　　童天及尸弃　　罗护都牟卢<br>
　　或现紧那罗　　甘蔗月种姓<br>
　　及诸国王等　　一切所瞻奉<br>
　　或作大医王　　示现于众人<br>
　　金刚等众宝　　铜铁及诸矿<br>
　　明珠与铅锡　　红碧二颇梨<br>
　　随彼诸有情　　爱乐而显现<br>
　　由佛加持力　　令彼悉安乐<br>
　　天女及龙女　　乾闼婆之女<br>
　　欲界自在者　　不能动其心<br>
　　超胜欲境界　　及胜色界色<br>
　　空处及识处　　无所有之处<br>
　　非想非非想　　于彼不迷惑<br>
　　无想诸定者　　未离于惑缠<br>
　　非安非清净　　流转于诸有<br>
　　有身者所生　　非如密严国<br>
　　密严微妙土　　清净福为严<br>
　　解脱知见人　　最胜之依处<br>
　　具十种自在　　六通三摩地<br>
　　皆以成意身　　如佛于彼现<br>
　　修行于十地　　檀等波罗蜜<br>
　　一切相好花　　常以为严饰<br>
　　远离于分别　　亦非无觉了<br>
　　无有我意根　　惠根常悦乐<br>
　　施等诸功德　　净业悉圆满<br>
　　得佛胜所依　　密严之净国<br>
　　此土最微妙　　不假日月明<br>
　　佛及诸菩萨　　清净光恒照<br>
　　密严中众圣　　其光逾聚日<br>
　　无有昼夜时　　亦无老死患<br>
　　殊胜密严宫　　诸天所希慕<br>
　　最上瑜伽者　　地地而进修<br>
　　了知一切法　　皆以心为性<br>
　　善说阿赖耶　　三性法无我<br>
　　其身转清净　　而生密严国</p>
<div class="jwbt-box"><div class="jwbtbm"><a id=j0966-8></a><a href=#MENU-top>胎藏生品第三</a></div></div>
<p>　　尔时金刚藏　　菩萨摩诃萨<br>
　　复告螺髻梵　　天主应当知<br>
　　一切有情身　　九物以为性<br>
　　有为相迁动　　能造所造俱<br>
　　精血共和合　　增长于不净<br>
　　为无量诸业　　之所常覆缠<br>
　　如毒树所生　　扶疏而蓊郁<br>
　　贪嗔等烦恼　　增长亦如是<br>
　　九月或十月　　生于满足时<br>
　　既从胎藏出　　颠危受诸苦<br>
　　天主应当知　　此诸有情类<br>
　　皆由业力故　　驱驰运动生<br>
　　或自人中来　　或以傍生趣<br>
　　非天与罗刹　　龙及于诸鬼<br>
　　或以持明族　　天趣之胜身<br>
　　或于瑜只中　　退失三摩地<br>
　　轮王之贵族　　而来生此中<br>
　　如是既生已　　诸根遂增长<br>
　　随亲近宿习　　复造于诸业<br>
　　由斯业大故　　轮回诸趣中<br>
　　若有诸智者　　闻法得觉悟<br>
　　离文字分别　　入三解脱门<br>
　　得证真实理　　清净之殊胜<br>
　　上上最清净　　即往于密严<br>
　　能遍俱胝刹　　随宜而应现<br>
　　天主如是生　　永脱诸险趣<br>
　　是名为丈夫　　亦名为智者<br>
　　亦名天中天　　佛子众围绕<br>
　　天主应当知　　胎藏身虚伪<br>
　　非从自性生　　非从痴爱业<br>
　　以皆因相有　　了达灭无余<br>
　　亦离于分别　　及以于文字<br>
　　能如斯观者　　即往密严场<br>
　　若诸修定人　　住定攀缘境<br>
　　即便为声色　　诳惑生取着<br>
　　不能得坚固　　亦名散动心<br>
　　以斯邪定缚　　流转生三界<br>
　　若有胜瑜只　　善住三摩地<br>
　　远离能所取　　寂然心不生<br>
　　是名真实修　　无相观行者<br>
　　欲生密严土　　常应如是观</p>
<div class="jwbt-box"><div class="jwbtbm"><a id=j0966-9></a><a href=#MENU-top>自作境界品第四</a></div></div>
<p>　　尔时金刚藏　　菩萨摩诃萨<br>
　　复告螺髻梵　　天主应当知<br>
　　八种九种心　　常与无明转<br>
　　能生诸世间　　皆心心法现<br>
　　由彼流转故　　诸识与诸根<br>
　　无明所变异　　本心坚不动<br>
　　世间及根境　　皆从十二支<br>
　　能生及所生　　刹那而灭坏<br>
　　梵世至非想　　亦从于因缘<br>
　　唯有天中天　　能离作所作<br>
　　有情及无情　　动与不动法<br>
　　皆如于瓶等　　灭坏以为性<br>
　　天主应当知　　诸识甚微细<br>
　　迁流而速疾　　是佛之境界<br>
　　诸仙及外道　　假称是牟尼<br>
　　以言互相缚　　而贪种种色<br>
　　于此生灭识　　悉皆不能知<br>
　　假使一千岁　　思唯四吠陀<br>
　　行施得梵天　　还当有退落<br>
　　或四月苦行　　祠祭所获果<br>
　　或修异类坛　　事火所求福<br>
　　或修三趣法　　宰羊以祈祷<br>
　　得果还有退　　梵王何不悟<br>
　　三德果系属　　不坚如芭蕉<br>
　　唯以智解脱　　得生密严土<br>
　　定者证斯境　　方能往彼宫<br>
　　是故大梵天　　应当善修习<br>
　　密严中之人　　无生死眷属<br>
　　一切有情识　　不断亦不坏<br>
　　诸业无染着　　亦无染熏习<br>
　　如莲不着水　　犹空不染尘<br>
　　日月无云翳　　瑜伽者亦尔<br>
　　速修是观行　　如来所摄持<br>
　　沐之净戒流　　饮以智慧液<br>
　　由修胜戒智　　生死得解脱<br>
　　天主应当知　　有情蕴处界<br>
　　众法所合成　　悉皆无所有<br>
　　眼色等因缘　　而得生于识<br>
　　犹火因薪炽　　识起亦复然<br>
　　境转随妄心　　犹铁逐磁石<br>
　　如干城阳焰　　愚渴之所取<br>
　　中无能造物　　但随心变异<br>
　　复如干城人　　往来皆不实<br>
　　众生身亦尔　　进止悉非真<br>
　　亦如梦中见　　寤后即非有<br>
　　妄见蕴等法　　觉已本寂然<br>
　　四大微尘众　　离心无所得<br>
　　世间可特物　　执非四大成<br>
　　譬如风疾缘　　或现见诸境<br>
　　起尸无作者　　世间法亦然<br>
　　汝等诸佛子　　应当善观察<br>
　　世间诸动植　　犹如水聚沫<br>
　　瓶衣等妄想　　不实如阳焰<br>
　　苦乐等诸受　　方之水上泡<br>
　　众行如芭蕉　　中无有坚实<br>
　　是识如幻事　　虚伪悉非真<br>
　　于彼三界中　　动与不动法<br>
　　皆同于梦境　　迷心之所现<br>
　　亦如幻化事　　及乾闼婆城<br>
　　但诳于愚夫　　初无有真实<br>
　　佛子觉此法　　其心无所畏<br>
　　慧火焚诸患　　即生密严国<br>
　　世间皆无相　　相为所系缚<br>
　　无相为吉祥　　相及心境界<br>
　　心境界非真　　真为慧境界<br>
　　远离于众相　　慈悲之所行<br>
　　无相遍一切　　三界皆清净<br>
　　色声等众相　　名为三界法<br>
　　一切诸根境　　有情之缚因<br>
　　由慧得解脱　　安乐而自在<br>
　　时宝髻菩萨　　坐殊妙之座<br>
　　向于金刚藏　　而作如是言<br>
　　遍诸俱胝刹　　尊者为上首<br>
　　成就最妙智　　了达所知法<br>
　　于无量悉檀　　皆已得明见<br>
　　今在修行众　　能净于彼疑<br>
　　觉察有情身　　一切之本起<br>
　　以妙音演畅　　穷劫不能尽<br>
　　应当为众会　　说离诸逆顺<br>
　　似非似等因　　及以真实法<br>
　　令此诸智者　　心净无有疑<br>
　　舍于诸蕴因　　不久得解脱<br>
　　蕴因法非法　　生此身后身<br>
　　智则能脱苦　　受则为坚缚<br>
　　有情心所起　　由色及以明<br>
　　作意等众缘　　驰散于诸境<br>
　　迅疾其奔电　　难可得觉知<br>
　　无明及爱业　　以之而浊乱<br>
　　诸法意先导　　意速意殊胜<br>
　　法与意相应　　皆以意为性<br>
　　譬如摩尼宝　　显现于众彩<br>
　　如是之妙义　　佛子何不说<br>
　　如众色摩尼　　随色而显现<br>
　　仁者瑜只中　　照耀亦如是<br>
　　具足如来像　　恒住自在宫<br>
　　佛子众围绕　　随宜应为说<br>
　　尔时金刚藏　　菩萨摩诃萨<br>
　　于法自在者　　复告大众言<br>
　　密严微妙土　　是最胜寂静<br>
　　亦是大涅槃　　解脱净法界<br>
　　亦是妙智境　　及以大神通<br>
　　修诸观行者　　所依之妙刹<br>
　　不断亦不境　　常住无变易<br>
　　水亦不能濡　　风亦不能燥<br>
　　非如瓶等体　　勤勇成而坏<br>
　　非似不似因　　二种所成立<br>
　　立宗及诸分　　皆是不定法<br>
　　以宗及以因　　各执差别故<br>
　　密严微妙刹　　体是转依识<br>
　　超于分别心　　非妄情境界<br>
　　如来密严刹　　无终亦无始<br>
　　非微尘自性　　非由于乐欲<br>
　　非大自在作　　非无明爱业<br>
　　但由无功用　　妙智之所生<br>
　　出欲色无色　　超无想暗网<br>
　　密严微妙土　　是阿若悉檀<br>
　　非诸因明者　　所量之境界<br>
　　非由于胜性　　自在与声论<br>
　　及吠陀等宗　　之所能开显<br>
　　乃至资粮位　　智慧不能了<br>
　　唯是于如来　　及十地智境<br>
　　仁者今谛听　　愚夫迷世间<br>
　　为业及非业　　我今演此义<br>
　　令修胜定者　　获得于安乐<br>
　　内外一切物　　所见唯自心<br>
　　有情心二性　　能取及所取<br>
　　心体有二门　　即心见众物<br>
　　凡夫性迷惑　　于自不能了<br>
　　如瓶现色相　　无体唯自心<br>
　　羸定及诸仙　　于此义惑乱<br>
　　舍于真实理　　而行分别路<br>
　　是心有二性　　如镜像月影<br>
　　如目而有翳　　妄见于毛轮<br>
　　空中无毛轮　　应无珠璎珞<br>
　　但从病翳眼　　若斯而显现<br>
　　虚妄计著者　　不觉恒执取<br>
　　广现诸严饰　　种种梵等相<br>
　　一切诸有情　　及与瓶衣等<br>
　　内外种种事　　皆悉从心起<br>
　　此密严妙定　　非余之所有<br>
　　若有修行者　　生于众福地<br>
　　或生欲自在　　或于色界天<br>
　　乃至无相宫　　色究竟天处<br>
　　空识无所有　　非想非非想<br>
　　种种诸宫殿　　渐次除贪欲<br>
　　不久得生彼　　密严观行宫<br>
　　众佛子围绕　　自在而游戏<br>
　　汝应修此定　　如何着亲属<br>
　　亲属常系缚　　轮回生死因<br>
　　男女意惑乱　　精血共和合<br>
　　如虫生自泥　　此中生亦尔<br>
　　九月或十月　　彼体渐增长<br>
　　时至出胎已　　譬如虫蠕动<br>
　　从此而长大　　乃正心了知<br>
　　我观诸有情　　生生悉如此<br>
　　父母无有数　　妻子亦复然<br>
　　于诸世间中　　无处不周遍<br>
　　譬如彼石女　　梦已忽生子<br>
　　生已方欢乐　　寻又见其亡<br>
　　悲哀不自胜　　忽然从睡觉<br>
　　不见有其子　　初生及后终<br>
　　又梦游山川　　城邑与园苑<br>
　　一切诸境界　　世间共受用<br>
　　彼此互相见　　驰鹜而往来<br>
　　运转与屈伸　　无量之境界<br>
　　及从于睡觉　　一切皆非有<br>
　　亦如多欲者　　梦见于女人<br>
　　颜貌甚端严　　服玩皆珍绮<br>
　　种种恣欢乐　　觉已悉皆无<br>
　　一切诸世间　　当知亦如是<br>
　　王位及营从　　父母等宗姻<br>
　　但诳于愚夫　　体性皆非实<br>
　　汝于三摩地　　何故不勤修<br>
　　无量诸声闻　　独觉及菩萨<br>
　　住山间树下　　寂静修禅处<br>
　　摩罗耶乳海　　频陀婆利师<br>
　　摩醯因陀罗　　鸡罗雪山等<br>
　　或止圆生树　　或住娇微那<br>
　　处须弥半腹　　或憩如意树<br>
　　绊住剑摩罗　　于中而宴默<br>
　　或食赡部果　　及饮甘露味<br>
　　具足诸神通　　而常修此观<br>
　　过去未来世　　坐于莲华台<br>
　　结加住等引　　如是常观察<br>
　　善摄诸根故　　不散一切境<br>
　　如以钩制象　　住定亦复然<br>
　　世间若出世　　一切诸余定<br>
　　佛定净无垢　　贪爱皆遣除<br>
　　遍爱无色定　　无想等禅中<br>
　　见彼日月形　　莲花与深险<br>
　　如空火众色　　耶定非究竟<br>
　　拂除如是相　　得净无分别<br>
　　则见俱胝刹　　诸佛住等引<br>
　　同时共舒手　　以水灌其顶<br>
　　即入于佛地　　示现众色形<br>
　　既得种种身　　则具萨婆若<br>
　　力通及自在　　正定陀罗尼<br>
　　如是等功德　　莫不皆成就<br>
　　分析于诸色　　乃至观极微<br>
　　自性无所有　　仇如于兔角<br>
　　无分无分别　　蕴有蕴亦然<br>
　　同于幻所作　　一切皆如是<br>
　　此中无业果　　亦无作业人<br>
　　无能作世间　　设有作能作<br>
　　能作待于作　　何名能作人<br>
　　此言成过患　　说作者清净<br>
　　我者成诸境　　地轮依水轮<br>
　　及有情世间　　次第而安布<br>
　　诸趣各差别　　彼此互往来<br>
　　于事起诸根　　而能取于境<br>
　　此等非由我　　皆是于分别<br>
　　展转而变异　　同于乳酪酥<br>
　　如是生住灭　　计业与非业<br>
　　定者常观此　　如干城与梦<br>
　　无始来戏论　　熏习于有情<br>
　　种种之过咎　　而生分别业<br>
　　诸根犹如幻　　境界同于梦<br>
　　能作所作业　　定者能远离<br>
　　恶觉微劣者　　迷惑生妄计<br>
　　分别于能作　　一切诸世间<br>
　　或谓摩尼珠　　金银等众矿<br>
　　鸟兽色差别　　刺端铦以利<br>
　　此等皆不同　　应知无作者<br>
　　世间相差别　　皆从分别生<br>
　　非胜性微尘　　无因自然等<br>
　　恶觉者妄计　　不知其体性<br>
　　为业为非业　　如是起分别<br>
　　如毒在于乳　　随变与相应<br>
　　一切处分别　　诸法亦如是<br>
　　是性亦不生　　是性亦不灭<br>
　　惑者不能了　　种种异分别<br>
　　世间唯积集　　定者乃能观<br>
　　汝等应勤修　　无思业非业<br>
　　有情互来往　　如日月超回<br>
　　在空无所依　　随风而运转<br>
　　业性甚微隐　　密严者能见<br>
　　修诸胜观行　　不为甚所羁<br>
　　如火燎长焚　　须臾作灰烬<br>
　　智火焚业薪　　当知亦如是<br>
　　又如灯破闇　　一念尽无余<br>
　　诸业习暗冥　　无始之熏聚<br>
　　牟尼智灯起　　刹那顿皆灭</p>
<div class="jwbt-box"><div class="jwbtbm"><a id=j0966-10></a><a href=#MENU-top>辩观行品第五</a></div></div>
<p>　　尔时金刚藏　　菩萨摩诃萨<br>
　　复告于大众　　诸仁应谛听<br>
　　譬如空闲地　　欲造立宫室<br>
　　匠人资土木　　然后方得成<br>
　　谛观诸物中　　二皆无舍宅<br>
　　亦如于众指　　和合以成拳<br>
　　离指而推求　　拳体不可得<br>
　　军师及车乘　　城邑与园林<br>
　　云物须山川　　瓶衣等诸相<br>
　　皆是假和合　　智者了如梦<br>
　　如是身舍宅　　诸界所集成<br>
　　蕴积犹崇山　　攲危如朽屋<br>
　　不生亦不灭　　非自亦非他<br>
　　如乾闼婆城　　如云亦如影<br>
　　复如热时焰　　亦如观绘事<br>
　　相自于妄现　　性净离有无<br>
　　亦如盲与跛　　相假而得行<br>
　　自性无能持　　凡愚身亦尔<br>
　　分析至极微　　空名无实物<br>
　　极微不可得　　诸法亦如是<br>
　　瑜伽净慧者　　作是思惟时<br>
　　便于色声等　　远离于觉念<br>
　　一切意息已　　泰然得解脱<br>
　　不爱于有情　　常乐于等持<br>
　　设有诸天仙　　姝丽女人等<br>
　　而来供养者　　如观梦无染<br>
　　身虽住于此　　外道不能见<br>
　　持明与梵天　　亦不睹其顶<br>
　　当生摩尼宫　　自在而游戏<br>
　　与诸明妃众　　离欲常欢娱<br>
　　此之观行法　　萨埵之境界<br>
　　仁应速修习　　发于勇猛心<br>
　　当生光明宫　　利益于三有<br>
　　则断贪欲分　　及离嗔恚痴<br>
　　能诣大密严　　寂静殊胜处<br>
　　彼无死境界　　亦非识所行<br>
　　远离于诸相　　非分别所得<br>
　　为此微妙处　　瑜伽者相应<br>
　　是故修观行　　希求于彼土<br>
　　既胜于贪恚　　无我亦无人<br>
　　胜定汝应修　　勿生于三毒<br>
　　若执于境界　　则有二觉生<br>
　　犹如美女人　　曼脸而缜发<br>
　　多欲者见已　　爱着而思惟<br>
　　迷惑生染觉　　专想无余念<br>
　　行来及坐起　　饮食与眠睡<br>
　　彼女之容姿　　常现于心想<br>
　　如此之恶慧　　皆由妄境生<br>
　　溺在境淤泥　　是故不应着<br>
　　或如诸世间　　邪慧妄分别<br>
　　于牛及山羊　　设婆与麋鹿<br>
　　见彼有角故　　执之以为实<br>
　　而于彪兔等　　便生无角解<br>
　　若非见牛角　　于兔宁执无<br>
　　世间亦复然　　妄见有所得<br>
　　后求体非实　　便言法定无<br>
　　未舍分别来　　常生是邪觉<br>
　　仁应审观察　　心行诸境界<br>
　　皆如妄所得　　角与无角等<br>
　　若诸修行者　　能作如是观<br>
　　随其所意乐　　或作转轮王<br>
　　升空而往还　　具有大威力<br>
　　或生日月殿　　及诸星宿宫<br>
　　四王忉利天　　焰摩及兜率<br>
　　化乐与他化　　摩尼宝殿中<br>
　　色界梵众身　　并十梵天处<br>
　　无烦及无热　　善见与善现<br>
　　阿迦尼吒宫　　自在而游戏<br>
　　空识无所有　　非想非非想<br>
　　住彼渐除欲　　乃至诸佛刹<br>
　　常游微妙定　　解脱之境界<br>
　　譬如因破瓶　　而乃成于瓦<br>
　　坏性刹那现　　于常见无常<br>
　　种子生于芽　　芽生种已坏<br>
　　又如彼陶匠　　以泥而作瓶<br>
　　泥若是奢摩　　瓶亦如其色<br>
　　或时彼匠者　　兼用杂色泥<br>
　　比至烧已成　　各随其泥色<br>
　　从箭竹生葱　　从角生于蒜<br>
　　秽蝇与败蜜　　各得生于虫<br>
　　当知世间果　　似因不似因<br>
　　皆因变坏故　　乃得生于果<br>
　　众尘成所作　　体性不变坏<br>
　　皆是世愚夫　　而生妄分别<br>
　　能作我内我　　胜我不可得<br>
　　亦无于意我　　亦无积集因<br>
　　及以亲生因　　不从识缘有<br>
　　智者之境界　　善巧力所生<br>
　　拔除烦恼刺　　降魔并眷属<br>
　　世间贪爱尽　　如蜜能消瘦<br>
　　诸仙由有贪　　流转生诸趣<br>
　　多时所熏习　　譬如嗔恚蛇<br>
　　烦恼火烧然　　流转险恶趣<br>
　　离贪即解脱　　常勤修观行</p>
<div class="jwbt-box"><div class="jwbtbm"><a id=j0966-11></a><a href=#MENU-top>趣入阿赖耶品第六</a></div></div>
<p>　　尔时金刚藏　　菩萨摩诃萨<br>
　　复告诸大众　　仁等应当知<br>
　　我昔蒙佛力　　加持得妙定<br>
　　明见俱胝刹　　修行世定者<br>
　　诸佛与佛子　　清净所住处<br>
　　于中唯密严　　安乐最第一<br>
　　诸佛坐莲花　　有如殊妙殿<br>
　　我等从定起　　一心以瞻仰<br>
　　自见住密严　　佛子众围绕<br>
　　复见解脱藏　　住在于宫中<br>
　　身量如指节　　色相甚明朗<br>
　　如空净满月　　如阿恒思花<br>
　　我即心自念　　是谁难思事<br>
　　即便见已身　　在于彼腹内<br>
　　亦于中普见　　一切诸世间<br>
　　莲花藏佛子　　以佛神力故<br>
　　亦皆如是见　　咸叹不思议<br>
　　天中天作已　　即摄威神力<br>
　　大众悉如故　　希有妙难思<br>
　　瑜只种种色　　是佛之境界<br>
　　诸仁应当知　　佛昔为菩萨<br>
　　从彼欢喜地　　得至于离垢<br>
　　发光及焰慧　　难胜与现前<br>
　　远行及不动　　善慧法云地<br>
　　获得陀罗尼　　生无尽句义<br>
　　首楞严等定　　及以意成身<br>
　　细性与轻性　　大性及意乐<br>
　　尊贵欲寿等　　获斯八自在<br>
　　如应而显现　　游戏于密严<br>
　　名称妙光明　　功德皆成就<br>
　　转复得清净　　现成等正觉<br>
　　化为佛菩萨　　种种妙色像<br>
　　自然遍一切　　而转妙法轮<br>
　　速令诸众生　　以智断诸惑<br>
　　利乐诸趣已　　还住密严中<br>
　　或有诸大士　　见佛现身色<br>
　　庄严吉祥相　　光明自然发<br>
　　炽盛如化聚　　住于莲花宫<br>
　　与诸观行人　　嬉游安乐定<br>
　　三摩地自在　　处所最殊胜<br>
　　或见于大树　　紧那罗王身<br>
　　现于百千亿　　种种之变化<br>
　　光明皎如月　　遍照诸国王<br>
　　或见兜率天　　无量诸佛子<br>
　　身如帝青色　　功德相庄严<br>
　　首饰摩尼冠　　坐于殊胜殿<br>
　　光明普照耀　　一切智通达<br>
　　或见于普贤　　具有大威力<br>
　　得于一切智　　四无碍辩才<br>
　　身相现光明　　独胜无伦匹<br>
　　住于满月殿　　密严之定海<br>
　　遍现众色像　　贤圣所称叹<br>
　　无量诸天众　　及乾闼婆等<br>
　　明仙及国王　　眷属众围绕<br>
　　或见最胜子　　并诸观行师<br>
　　寂静而住禅　　俨如在睡眠<br>
　　远离于沈怠　　顺行诸佛教<br>
　　勤苦而清羸　　示同于外道<br>
　　六欲及梵天　　有顶至赡部<br>
　　于中而现化　　多种之光明<br>
　　神通调御者　　赫奕而炽盛<br>
　　或见为导师　　降胎并诞育<br>
　　出家修静虑　　乃至般涅槃<br>
　　佛智不思议　　一切皆圆满<br>
　　得自在无畏　　人天等归依<br>
　　仁者应当知　　诸佛之体性<br>
　　智慧最无比　　唯佛所能知<br>
　　如释迦已获　　人中胜师子<br>
　　汝等咸当得　　生信勿怀疑<br>
　　信即为佛体　　必当得解脱<br>
　　或为彼天主　　及以诸粟散<br>
　　乃至生梵宫　　而作转轮王<br>
　　转生莲花藏　　在彼佛会中<br>
　　莲花而化生　　获大精进力<br>
　　由此降魔众　　及欲熏习因<br>
　　志意无怯弱　　证成一道法<br>
　　绍继于佛事　　得王诸国土<br>
　　若欲得作佛　　当净佛性道<br>
　　种姓既净已　　诸佛即授记<br>
　　瑜只转觉悟　　不久当成佛<br>
　　一切修行者　　而为作依怙<br>
　　譬如彼大地　　亦为众所依<br>
　　如于妙行者　　能疗一切病<br>
　　觉者亦如是　　能除虚妄疾<br>
　　得无分别心　　支解不倾动<br>
　　内外之境界　　了达皆唯识<br>
　　能远离于我　　亦离于我所<br>
　　无能害所害　　及以于害具<br>
　　一切悉皆是　　意识之境界<br>
　　皆依阿赖耶　　如是妄分别<br>
　　如珠合日光　　相感而生火<br>
　　此火非珠出　　亦非从日生<br>
　　心意识亦尔　　根境意和合<br>
　　能生于诸心　　如海起波浪<br>
　　此性非阳焰　　亦非于梦幻<br>
　　非同如是等　　迷惑之所取<br>
　　非同龟蛙毛　　及与于兔角<br>
　　又如雷电合　　震发而生火<br>
　　此火为从水　　为从雷电生<br>
　　竟无有定知　　此火从生处<br>
　　如火为从水　　造作于瓶等<br>
　　欲等诸心法　　与心而共生<br>
　　和合无定性　　当知亦如是<br>
　　心境不思议　　密严者知见<br>
　　有情之藏护　　无始妙俱生<br>
　　如涅槃虚空　　择灭无为性<br>
　　远离于三世　　清净常圆满<br>
　　如月有亏盈　　显现诸国土<br>
　　循环体是一　　其性无增减<br>
　　愚夫所分别　　见月有增减<br>
　　往来于四洲　　而实无盈缺<br>
　　如是之藏识　　普现有情界<br>
　　其体无增减　　圆洁常光明<br>
　　愚夫妄分别　　恒于赖耶识<br>
　　计著有增减　　应知亦如是<br>
　　若有于此识　　能正而了知<br>
　　即便得无漏　　转依位差别<br>
　　如是差别法　　得者甚为难<br>
　　藏识亦如是　　与七识俱转<br>
　　熏习以相应　　体性而无染<br>
　　犹如河中木　　随水以漂流<br>
　　而木与于流　　体相各差别<br>
　　藏识亦如是　　诸识习气俱<br>
　　而恒性清净　　不为其所业<br>
　　清净与杂染　　皆依阿赖耶<br>
　　圣者现法乐　　等引之境界<br>
　　人天等诸趣　　一切佛刹土<br>
　　如是染净法　　如来藏为因<br>
　　由彼悟成佛　　为诸乘种性<br>
　　一切诸众生　　有具于威力<br>
　　自在诸功德　　殊胜诸吉祥<br>
　　乃至险恶处　　上中下差别<br>
　　赖耶恒住中　　遍为作依止<br>
　　悉是诸有情　　无始时来果<br>
　　以诸业习气　　而能自增长<br>
　　亦复而增长　　所余之七识<br>
　　由是之愚夫　　执以为内我<br>
　　能作所依我　　轮回于生死<br>
　　意识在身中　　迅疾如风转<br>
　　业风所吹动　　遍住于诸根<br>
　　常与七识俱　　流转如波浪<br>
　　微尘与胜性　　自在及时方<br>
　　悉是净赖耶　　于中妄分别<br>
　　赖耶由业力　　及爱以为因<br>
　　成就诸世间　　种种之品类<br>
　　愚夫恒不了　　执之为作者<br>
　　此识之体相　　微细甚难知<br>
　　未见于真实　　心迷不能觉<br>
　　常于根境意　　而生于爱着<br>
　　金刚藏复言　　无畏诸佛子<br>
　　如是赖耶体　　云何不见闻<br>
　　众身之所依　　性净恒无染<br>
　　具足三十二　　佛相及轮王<br>
　　遍于三界中　　而现种种色<br>
　　犹如净空月　　众星所环绕<br>
　　藏识与诸识　　住身亦如是<br>
　　亦如欲天主　　天女众围绕<br>
　　显于宝宫殿　　藏识亦如是<br>
　　如江海诸神　　水中而自在<br>
　　藏识处于世　　当知亦如是<br>
　　如龙依水天　　如百川归海<br>
　　如树王依地　　现心亦如是<br>
　　如日在宫殿　　旋绕妙高山<br>
　　诸天皆敬礼　　佛地心亦尔<br>
　　十种诸地中　　修行一切行<br>
　　在于菩萨身　　显现于大海<br>
　　遍利与安乐　　如来常称赞<br>
　　地地皆清净　　故号为佛子<br>
　　在于菩萨身　　是即名菩萨<br>
　　佛与诸菩萨　　皆是赖耶名<br>
　　佛及最胜子　　已授当授记<br>
　　广大阿赖耶　　当成等正觉<br>
　　即此赖耶体　　密严者能见<br>
　　由最胜瑜伽　　妙定相应故<br>
　　诸佛与缘觉　　声闻及外道<br>
　　证理无畏人　　所观皆此识<br>
　　种种诸识境　　皆从心所变<br>
　　瓶衣等众物　　如是性皆无<br>
　　悉依阿赖耶　　所见皆迷惑<br>
　　谓以诸熏习　　妄生能所取<br>
　　体非如幻化　　非阳焰毛轮<br>
　　非生非不生　　空性空远离<br>
　　有无皆无性　　长短等亦然<br>
　　智者观幻事　　此皆唯幻术<br>
　　未曾有一物　　与幻而同起<br>
　　有情所分别　　如幻而可见<br>
　　阳焰毛轮相　　二俱不可得<br>
　　离一亦无二　　无过世当世<br>
　　此皆识变异　　无幻无幻名<br>
　　诸性无所得　　是幻幻所作<br>
　　世间有迷惑　　其心不自在<br>
　　妄说有能幻　　幻成种种物<br>
　　动摇及往来　　虽见皆非实<br>
　　如铁因磁石　　所向而转移<br>
　　藏识亦如是　　随于分别种<br>
　　一切诸世间　　无处不周遍<br>
　　如日摩尼宝　　无思及分别<br>
　　此识遍诸处　　见之谓流转<br>
　　不死亦不生　　本非流转法<br>
　　如梦见生死　　觉悟即解脱<br>
　　佛子若转依　　即名解脱者<br>
　　此即是诸佛　　最胜之教理<br>
　　审量一切法　　如称如明镜<br>
　　照曜如明灯　　试验如金石<br>
　　正道之标相　　远离于断灭<br>
　　修习胜定者　　皆由清净因<br>
　　令离诸杂染　　转依而显现</p>
<div class="jwbt-box"><div class="jwbt"><a id=j0966-12></a><a href=#MENU-top>大乘密严经卷下</a></div>
<div class="jwbtbm"><a id=j0966-13></a><a href=#MENU-top>我识境界品第七</a></div></div>
<p>　　尔时金刚藏菩萨摩诃萨。遍观十方。从髻珠中出大光明。照诸世界及他化自在天宫。并密严中诸佛子众。放斯光已。即告一切佛法如实见菩萨言。仁主雪山之中有一恶兽名为能害。百千变诈以取诸兽。应可食者杀而食之。若见壮兽名能之者。即须便为呼子之声害而食之。若时或见有角之兽。便现有角与其相似而往亲附。无令所畏杀而食之。见牛羊等种种诸兽。悉同彼形而肆其害。仁主如彼能害现种种形以杀诸兽。一切外道亦复如是。于阿赖耶所生我见执着我相。犹如恶兽变种种形。亦如彼彼自类计我各各差别。乃至极小犹如微尘。</p>
                      <p>　　仁主是诸我执依何而住。不住于余但自住识。计我之人言我与意根境和合而有识生。本无有我如花与衣合即有香气。若未和合衣即无香。是故当知但唯有识心及心法。若离于识心心所法则无有我。如器中果如灯照瓶。如伊尸迦文阇之草。而可得者但以因缘心心法生。此中无我亦无有生。微妙一相本来寂静。此是觉悟胜观行者自证境界。如彼恶兽多所伤杀。然诸外道亦复如是。养育增长世间恶见无知法智。而强分别执有执无。若一若多我我所论。所以者何由不觉悟唯识性故。思渴耶慧往来驰鹜生杀轮转。远离诸佛菩萨善友。违背解脱动摇正慧。不能修治八支圣道。于彼三乘乃至一乘都无所证。由起执着不见圣谛。于密严名号尚不得闻。何况其土而能得入。</p>
                      <p>　　仁主诸深定者咸于此识净除我见。汝及诸菩萨摩诃萨亦应如是。既自勤修复为人说。令其速入密严佛土。</p>
<div class="jwbt-box"><div class="jwbtbm"><a id=j0966-14></a><a href=#MENU-top>阿赖耶即密严品第八</a></div></div>
<p>　　尔时金刚藏　　为明此藏识<br>
　　即密严之义　　告如实见言<br>
　　如磁石吸铁　　常能自转动<br>
　　如蕴车性定　　转动由习气<br>
　　草木土竹等　　及绳以成舍<br>
　　和合而可见　　身蕴亦如是<br>
　　起尸磁石铁　　转动如有情<br>
　　一切皆亦然　　如是蕴无我<br>
　　时宝手菩萨　　白众色王言<br>
　　王今应请问　　金刚藏定者<br>
　　一切诸世间　　所有于众汝<br>
　　无觉离于觉　　远离诸言诠<br>
　　相应不相应　　二种之名字<br>
　　彼世间所有　　自性云何住<br>
　　此会诸佛子　　专心咸愿闻<br>
　　众色最胜王　　即随义而问<br>
　　名相等境界　　一切世间法<br>
　　为唯是分别　　为离分别有<br>
　　如其所立名　　是名依何住<br>
　　金刚藏闻已　　即告色王言<br>
　　一切唯有名　　亦唯想安立<br>
　　从能诠异故　　所诠不可得<br>
　　四蕴唯名字　　是故说为名<br>
　　如名摩纳婆　　但名无有体<br>
　　诸佛及佛子　　说名唯在相<br>
　　离相而有名　　不可得分别<br>
　　是故依诸相　　分别有诸名<br>
　　如匿兔未勿　　假名不可得<br>
　　于相无所有　　愚夫妄分别<br>
　　世间亦如是　　离相无有名<br>
　　瓶衣车乘等　　名言所分别<br>
　　名相虽可说　　体性无所有<br>
　　世间众色法　　但相无有余<br>
　　唯依相立名　　是名无实事<br>
　　王应观世法　　离名无所有<br>
　　但以分别心　　而生于取着<br>
　　若离于分别　　取着即不生<br>
　　无生即转依　　证于无尽法<br>
　　是故大王等　　常应观想事<br>
　　但是分别心　　离此即无有<br>
　　形相体增长　　散坏资与身<br>
　　如是等众名　　皆唯色之想<br>
　　想名及分别　　体性本无异<br>
　　随于世俗仪　　建立名不同<br>
　　若舍离名字　　而求于物体<br>
　　过去及未来　　此皆不可得<br>
　　但诸识转变　　无有所知法<br>
　　所知唯是名　　世间悉如是<br>
　　以名分别法　　法不称于名<br>
　　诸法性如是　　不住于分别<br>
　　以法唯名故　　相即无有体<br>
　　相无名亦无　　何处有分别<br>
　　若得无分别　　身心恒寂静<br>
　　如木火烧已　　毕竟不复生<br>
　　譬如人负担　　是人名负者<br>
　　随其担有殊　　担者相差别<br>
　　名如所担物　　分别名担者<br>
　　以名种种故　　分别各不同<br>
　　如见杌为人　　见人以为杌<br>
　　人杌二分别　　但有于名字<br>
　　诸大和合中　　分别以为色<br>
　　若离于诸大　　体终不可得<br>
　　如德依瓶处　　瓶依名亦然<br>
　　舍者而取瓶　　瓶终不可得<br>
　　瓶不住瓶体　　名岂住于名<br>
　　二合分别生　　名量亦非有<br>
　　住于如是定　　其心不动摇<br>
　　譬如金石等　　本来无水相<br>
　　与火共和合　　若水而流动<br>
　　藏识亦如是　　体非流转法<br>
　　诸识共相应　　与法同流转<br>
　　如铁因磁石　　周回而转移<br>
　　二俱无有思　　状若有思觉<br>
　　赖耶与七识　　当知亦复然<br>
　　习气绳所牵　　无人而若有<br>
　　遍满有情身　　周流于险趣<br>
　　如铁与磁石　　展转不相知<br>
　　或离于险趣　　而得住于地<br>
　　神通自在力　　如幻首楞严<br>
　　乃至陀罗尼　　莫不皆成满<br>
　　赞佛实功德　　以之为供养<br>
　　或现无量身　　一身无量手<br>
　　肩头口及舌　　展转皆无量<br>
　　往诣十方国　　供养诸如来<br>
　　雨花及衣服　　头冠与璎珞<br>
　　种种宝庄严　　积如须弥等<br>
　　供养萨婆若　　佛及诸佛子<br>
　　或作宝宫殿　　如云备众彩<br>
　　化现诸天女　　游处于其中<br>
　　妓乐众妙音　　供养于诸佛<br>
　　或与佛菩萨　　游止常共俱<br>
　　一切诸魔怨　　自在而降伏<br>
　　得自觉圣智　　正定以庄严<br>
　　已转于所依　　即见法无我<br>
　　五法三自性　　及与八种识<br>
　　能成就诸明　　住定常供养<br>
　　或现身广大　　或现如微尘<br>
　　种种诸色身　　供养于诸佛<br>
　　或身纳诸刹　　刹入芥子中<br>
　　大海为牛迹　　牛迹或为海<br>
　　其中诸有情　　无有所逼恼<br>
　　平等施资用　　如地及日月<br>
　　如水与火风　　如宝洲妙药<br>
　　普能作饶益　　长养诸有情<br>
　　诸法不生灭　　不断亦不常<br>
　　不一亦不异　　不来亦不去<br>
　　妄立种种名　　是为遍计性<br>
　　诸法犹如幻　　如梦与干城<br>
　　阳焰水中月　　火轮云雷等<br>
　　此中妄所取　　是为遍计性<br>
　　由彼彼名诠　　以名彼彼法<br>
　　于彼不可得　　是为遍计性<br>
　　一切世间法　　不离于名色<br>
　　若离于能诠　　所诠不可得<br>
　　如是遍计性　　我说为世间<br>
　　眼色等为缘　　因三和合起<br>
　　声依桴鼓发　　芽从地种生<br>
　　宫殿与瓶衣　　无依众缘起<br>
　　有情及诸法　　此悉依他性<br>
　　若法是无漏　　其义不可舍<br>
　　自觉圣智境　　此性名具实<br>
　　诸法相差别　　已说其自性<br>
　　若离自性门　　诸法不明了<br>
　　如众物和合　　现作幻化形<br>
　　众色虽不同　　性皆无决定<br>
　　世事悉如是　　种种皆非实<br>
　　妄情之所执　　遍计无有余<br>
　　譬如摩尼宝　　随色而像现<br>
　　世间亦复然　　但随分别有<br>
　　体用无所在　　是为遍计性<br>
　　如乾闼婆城　　非城而见似<br>
　　亦非无有因　　而能如是见<br>
　　世间种种物　　应知亦复然<br>
　　日月等宫殿　　诸山及宝山<br>
　　烟云相击触　　未尝有杂乱<br>
　　无共无自性　　体性皆非有<br>
　　但是所分别　　遍计之自性<br>
　　诸物非因生　　亦非无有因<br>
　　若有若非有　　此皆情所执<br>
　　名依于相起　　二从分别生<br>
　　正智及如如　　远离于分别<br>
　　心如相显现　　相为意所依<br>
　　意与五心生　　犹如海波浪<br>
　　习气无有始　　境界亦复然<br>
　　心因习气生　　境令心惑乱<br>
　　依止赖耶识　　一切诸种子<br>
　　心如境界现　　是说为世间<br>
　　七识阿赖耶　　展转互相生<br>
　　如是八种识　　不常亦不断<br>
　　一切诸世间　　似有而安布<br>
　　有计诸众生　　我等三和合<br>
　　发生种种识　　了别于诸境<br>
　　或有妄计言　　作者业因故<br>
　　生于梵天等　　内外诸世间<br>
　　世间非作者　　业及微尘作<br>
　　但是阿赖耶　　变现似于境<br>
　　藏识非缘作　　藏亦不非缘<br>
　　诸识虽流转　　无有三和合<br>
　　赖耶体常住　　众识与之俱<br>
　　如轮与水精　　亦如星共月<br>
　　从此生习气　　新新自增长<br>
　　复增长余载　　余识亦复然<br>
　　如是生死转　　悟者心无转<br>
　　譬如火烧木　　渐次而转移<br>
　　此木既已烧　　复更烧余木<br>
　　依止赖耶识　　无漏心亦然<br>
　　渐除诸有漏　　永息轮回法<br>
　　此是现法乐　　成就三摩地<br>
　　众圣由是生　　从刹至于刹<br>
　　譬如微妙金　　在矿不能见<br>
　　智者巧陶炼　　其金乃明显<br>
　　藏识亦如是　　习气之所缠<br>
　　三摩地净除　　觉者常明见<br>
　　如酪未攒摇　　酥终不可得<br>
　　是故诸智者　　攒酪而得酥<br>
　　藏识亦复然　　诸识所缠覆<br>
　　密严诸定者　　勤观乃能得<br>
　　密严是大明　　妙智之殊称<br>
　　佛子勤修习　　生于此刹中<br>
　　色及无色界　　空识非非想<br>
　　于彼常勤修　　而来生是处<br>
　　此中诸佛子　　威光犹日月<br>
　　修行得正定　　演说相应道<br>
　　诸佛与灌顶　　咸皆授其位<br>
　　如来所证法　　随见而转依<br>
　　虽处密严场　　应物而变化<br>
　　随彼爱乐法　　住空而演说<br>
　　是时金刚藏　　复告大众言<br>
　　赖耶无始来　　为戏论薰习<br>
　　诸业所系缚　　轮转无有穷<br>
　　亦如于大海　　因风起波浪<br>
　　恒生亦恒灭　　不断亦不常<br>
　　由不悟自心　　随识境界现<br>
　　若了于自心　　如火焚薪尽<br>
　　通达于无漏　　则名为圣人<br>
　　藏识变众境　　弥纶于世间<br>
　　意执我我所　　思量恒流转<br>
　　诸识类差别　　各各了自境<br>
　　积集业为心　　遍积集名意<br>
　　了别名为识　　五识取现境<br>
　　如翳见毛轮　　随见而迷惑<br>
　　于似色心中　　非色计于色<br>
　　譬如摩尼珠　　日月光所照<br>
　　随其所应现　　各雨自类物<br>
　　阿赖耶亦尔　　如来清净藏<br>
　　和合于习气　　变现周世间<br>
　　与无漏相应　　雨诸功德法<br>
　　譬如乳变异　　成酪至酪浆<br>
　　藏识亦如是　　变似于众色<br>
　　如翳见毛轮　　有情亦复尔<br>
　　以恶习气翳　　住藏识眼中<br>
　　于诸非色处　　此所见诸色<br>
　　犹如于阳焰　　远离于有无<br>
　　习赖耶所现　　仁者依眼色<br>
　　而生似色识　　如幻住眼中<br>
　　飘动犹热焰　　色皆是藏识<br>
　　与色习相应　　变似体非有<br>
　　愚夫妄分别　　诸昏醉放逸<br>
　　坐卧及狂走　　顿起诸事业<br>
　　皆是赖耶识　　犹如盛赫日<br>
　　舒光照于地　　蒸气如水流<br>
　　渴兽望之走　　赖耶亦复尔<br>
　　体性实非色　　而似于色现<br>
　　恶觉妄生者　　如磁石吸铁<br>
　　迅速而转移　　虽无于情识<br>
　　似情识而动　　如是赖耶识<br>
　　为生死所摄　　往来于诸趣<br>
　　非我而似我　　如海中漂物<br>
　　无思随水流　　赖耶无分别<br>
　　依身而运动</p>
                      <p>　　譬如二象斗　　被伤者永退<br>
　　赖耶亦如是　　断染无流转<br>
　　譬如净莲华　　离泥而皎洁<br>
　　人天皆受用　　莫不咸珍敬<br>
　　如是赖耶识　　出于习气泥<br>
　　转依得清净　　佛菩萨所重<br>
　　譬如殊胜宝　　野人所轻贱<br>
　　若用饰冕旒　　则为王顶戴<br>
　　如是赖耶识　　是清净佛性<br>
　　凡位恒杂染　　佛果常宝持<br>
　　如美玉在水　　苔衣所缠覆<br>
　　赖耶处生死　　习气萦不现<br>
　　于此赖耶识　　有二取相生<br>
　　如蛇有二头　　随乐而同往<br>
　　赖耶亦如是　　与诸色相具<br>
　　一切诸世间　　取之以为色<br>
　　恶觉者迷惑　　计为我我所<br>
　　若有若非有　　自在作世间<br>
　　赖耶虽变现　　体性恒甚深<br>
　　于诸无知人　　悉不能觉了<br>
　　譬如于幻师　　幻作种种兽<br>
　　或行而或走　　似有情非实<br>
　　赖耶亦如是　　幻作于世间<br>
　　一切诸有情　　体性无真实<br>
　　凡愚不能了　　妄生于取着<br>
　　起微尘胜性　　有无异分别<br>
　　及与于梵天　　丈夫等诸见<br>
　　分别皆是意　　分别于世间<br>
　　此之分别见　　本来无有实<br>
　　譬如画中质　　亦如虹霓像<br>
　　及以云中物　　翳眼见毛轮<br>
　　女人窥镜容　　如梦观众色<br>
　　如帝弓谷响　　树影与干城<br>
　　热时阳焰水　　池中明月像<br>
　　如是诸计度　　于赖耶妄取<br>
　　观察是等时　　谛了唯藏识<br>
　　即达世间相　　所依一切法<br>
　　是诸分别见　　即皆而转灭<br>
　　赖耶是意等　　诸法习气依<br>
　　常为于分别　　心之所扰浊<br>
　　若离于分别　　即成无漏道<br>
　　常恒而不变　　犹若于虚空<br>
　　若于阿赖耶　　获得三摩地<br>
　　则生无漏法　　如意定解脱<br>
　　及以四无畏　　十力并善巧<br>
　　自在与神通　　如是诸功德<br>
　　起十究竟愿　　意成微妙身<br>
　　永转于所依　　识界常安住<br>
　　体同虚空性　　不坏亦不尽<br>
　　如来悉明见　　世间无增减<br>
　　有情复不生　　涅槃者非灭<br>
　　此刹及余刹　　同于一法性<br>
　　诸佛出于世　　或不出于世<br>
　　法性本常住　　不常亦不断<br>
　　又若解脱者　　而有情界灭<br>
　　即坏于如来　　一切之智性<br>
　　三世诸佛境　　不得于平等<br>
　　又若般涅槃　　有情界灭者<br>
　　是谁离于苦　　得有余无余<br>
　　降魔伏邪见　　皆应是妄说<br>
　　是故应当知　　诸胜观行者<br>
　　若证于解脱　　其身则常住<br>
　　永离于取蕴　　灭除诸习气<br>
　　譬如以热铁　　投之于冷水<br>
　　热势虽已除　　其铁体无坏<br>
　　诸仁应当知　　阿赖耶如海<br>
　　常为於戏论　　粗重风所击<br>
　　五法三自性　　诸识浪相续<br>
　　所有于境界　　其相而飘动<br>
　　于无义处中　　似义实无体<br>
　　若悟则皆空　　转依恒无尽<br>
　　住密严如月　　影现于十方<br>
　　应知赖耶识　　行于蕴稠林<br>
　　末那为先导　　意识能决了<br>
　　色等一切境　　及以五识身<br>
　　与根境和合　　了于现境界<br>
　　自境之所取　　皆是阿赖耶<br>
　　藏识与寿暖　　及触和合性<br>
　　末那依此识　　识复住于意<br>
　　所余五种识　　亦住于自根<br>
　　心意及诸识　　而安住于蕴<br>
　　为业习系缚　　流转无有穷<br>
　　如是所有业　　皆由于贪爱<br>
　　既以业受身　　复以身造业<br>
　　舍于此身已　　更受于余身<br>
　　前后以依因　　徐行如水蛭<br>
　　心及诸心所　　相续生诸趣<br>
　　更展转积集　　住诸蕴稠林<br>
　　寿暖及与识　　若舍离于身<br>
　　身则无觉知　　犹如于木石<br>
　　藏识是为心　　执我名为意<br>
　　能取诸境界　　以是说为识<br>
　　采集业为心　　意为遍采集<br>
　　意识能遍了　　五识现分别<br>
　　心能持于身　　末那着诸趣<br>
　　意识能遍了　　五识缘自境<br>
　　藏识以为因　　从是生余识<br>
　　意意识所缘　　无间而流转<br>
　　五识复更待　　增上缘而生<br>
　　同事自根事　　是为增上故<br>
　　是身如起尸　　亦如热时焰<br>
　　随行因缘转　　非妄亦非实<br>
　　为受之所牵　　性空无有我<br>
　　意等诸转识　　与心而共生<br>
　　五识复更依　　意识而因起<br>
　　如是一切时　　大地而俱转<br>
　　赖耶为于爱　　所熏而增长<br>
　　既自增长已　　复增于余识<br>
　　展转不断绝　　犹如于井轮<br>
　　以有诸识故　　众趣而生起<br>
　　于是诸趣中　　识复得增长<br>
　　识与世间法　　更互以为因<br>
　　譬如河水流　　前后而不断<br>
　　亦如芽与种　　相续而转生<br>
　　各各相差别　　分明而显现<br>
　　行识亦如是　　既三和合已<br>
　　而复更和合　　差别相而生<br>
　　如是而流转　　常无有断绝<br>
　　内外一切法　　皆因此而起<br>
　　愚不了唯心　　汝等勤观察<br>
　　时众色王等　　复向金刚藏<br>
　　而作如是言　　金刚藏无畏<br>
　　善入于密严　　能演一切法<br>
　　佛及诸佛子　　正定而思惟<br>
　　无比甚奇特　　显明于法相<br>
　　金刚藏无畏　　垂见为宣说<br>
　　尊处摩尼宫　　居师子胜座<br>
　　最胜子围绕　　往于密严定<br>
　　愿为诸佛子　　说瑜伽胜法<br>
　　此是月幢佛　　为众所开演<br>
　　彼众当来此　　愿说而无倦<br>
　　此月幢如来　　亦现多神变<br>
　　于欲界宫殿　　及于色界中<br>
　　与佛子围绕　　诸天皆侍卫<br>
　　所说胜理趣　　密严无畏法<br>
　　彼诸瑜伽者　　闻说如是已<br>
　　得自觉圣智　　内证之境界<br>
　　怖于尼夜摩　　及正位之乐<br>
　　不住于实际　　定中互观察<br>
　　而皆各念言　　谁已证实相<br>
　　观行之上首　　愿得见斯人<br>
　　此众咸一心　　复更重思惟<br>
　　何者是于定　　云何为非定<br>
　　复于何所定　　又复以何法<br>
　　为定所待缘　　彼诸佛子等<br>
　　复于何所定　　以三摩地力<br>
　　见密严土中　　清净最胜子<br>
　　菩萨众之王　　首戴于宝冠<br>
　　具三十二相　　及以随形好<br>
　　而作于严饰　　彼诸佛子等<br>
　　悉皆从定起　　挂微妙宝璎<br>
　　从无量佛土　　而来于此会<br>
　　同共以一心　　瞻仰金刚藏<br>
　　大力瑜伽尊　　彼等皆思惟<br>
　　得法乐而请</p>
                      <p>　　金刚藏见已　　周顾于四方<br>
　　发于和雅音　　微笑而告曰<br>
　　汝等诸佛子　　一心咸谛听<br>
　　瑜只定境界　　甚深不思议<br>
　　非分别所知　　定及缘亦尔<br>
　　远离欲不善　　及以诸散动<br>
　　有寻伺喜乐　　寂静入初禅<br>
　　如是渐次第　　四八至于十<br>
　　着我诸外道　　常修习此定<br>
　　声闻辟支佛　　亦复皆如是<br>
　　各知于世间　　诸法之自相<br>
　　蕴处如空聚　　一切皆无我<br>
　　无思无动作　　但三和合生<br>
　　如机关起尸　　本无能作者<br>
　　外道修是定　　起于空性见<br>
　　此人迷法相　　坏于一切法<br>
　　若修佛妙定　　善知蕴无我<br>
　　即发胜福聚　　灭除诸恶见<br>
　　一切皆唯心　　无能相所相<br>
　　无界亦无蕴　　一切皆无相<br>
　　分析至微尘　　此皆无所住<br>
　　愚夫妄分别　　彼地水等性<br>
　　不知其性者　　取于如是相<br>
　　妙色及恶色　　似色余亦然<br>
　　如空中虹霓　　云霞等众彩<br>
　　思惟如骨琐　　遍满于世间<br>
　　及遍处想观　　观于诸大等<br>
　　身有色无色　　定者常谛思<br>
　　若于缘一心　　即缘说清净<br>
　　如其所分别　　即彼成所缘<br>
　　非定非定者　　妄计以为定<br>
　　定者在定中　　了世皆藏识<br>
　　法及诸法相　　一切皆除遣<br>
　　获于胜定者　　善说于诸定<br>
　　破诸修定人　　妄智所知法<br>
　　若人生劣慧　　取法及于我<br>
　　自谓诚谛言　　善巧说诸法<br>
　　计着诸法相　　自坏亦坏他<br>
　　无能相所相　　妄生差别见<br>
　　甜味能除热　　苦酸碱上淡<br>
　　辛味除于冷　　碱能已风疾<br>
　　黄痰变畏故　　共生于疟病<br>
　　或时但因风　　或因三和合<br>
　　疾既有差别　　古仙设众方<br>
　　石蜜等六分　　沙糖及诸味<br>
　　能除有情身　　种种诸疟病<br>
　　若法有自性　　及以诸相者<br>
　　药无除病能　　病者不应差<br>
　　云何世咸见　　服药病消除<br>
　　定者了世间　　但是赖耶识<br>
　　变异而相续　　譬如众幻兽<br>
　　无能相所相　　无蕴及蕴者<br>
　　亦无支分德　　及以有支分<br>
　　世间无能作　　亦无有所作<br>
　　无尘积世间　　无方处往者<br>
　　无初最微细　　渐次如一指<br>
　　乃至三指量　　宝物转和合<br>
　　求那各差别　　如是义皆无<br>
　　非胜性作世　　亦非时能生<br>
　　亦非爱乐性　　乃三法所作<br>
　　亦非无有因　　自然而得有<br>
　　由斯业习气　　扰浊于内心<br>
　　依心及眼根　　种种妄分别<br>
　　意及于意识　　有情阿赖耶<br>
　　普现于世间　　如幻师造物<br>
　　若能入唯识　　是则证转依<br>
　　若说于空性　　则知相唯识<br>
　　瓶等本无境　　体相皆心作<br>
　　非瓶似瓶现　　是故说为空<br>
　　世间所有色　　诸天等宫殿<br>
　　变异而可见　　皆是阿赖耶<br>
　　有情身所有　　从头至手足<br>
　　顿生或渐次　　无非阿赖耶<br>
　　习气浊于心　　凡愚不能了<br>
　　此性非是有　　亦复非是空<br>
　　如人以诸物　　系破于瓶等<br>
　　物体若是空　　即无能所破<br>
　　我如妙高山　　此见未为碍<br>
　　憍慢而着空　　此恶过于彼<br>
　　自处为相应　　不应非处说<br>
　　若演于非处　　甘露即为毒<br>
　　一切诸有情　　生于种种见<br>
　　欲令断诸见　　是故说空理<br>
　　闻空执为实　　不能断诸见<br>
　　此见不可除　　如病翳所舍<br>
　　譬如火烧木　　木尽火不留<br>
　　见木若已烧　　空火亦应灭<br>
　　诸见得灭时　　生于智慧火<br>
　　普烧烦恼薪　　一切皆清净<br>
　　牟尼由此智　　密严而解脱<br>
　　不见以兔角　　触坏于大山<br>
　　曾无石女儿　　执箭射于物<br>
　　未闻欲斗战　　而求兔角弓<br>
　　何有石女儿　　能造于宫室<br>
　　一切法空性　　与法常同体<br>
　　始于胎脏时　　色生便坏灭<br>
　　离空无有灭　　离色无有空<br>
　　如月与光明　　始终恒不异<br>
　　诸法亦如是　　空性与之一<br>
　　展转无差别　　所为皆得成<br>
　　是身如死尸　　本来无自性<br>
　　贪爱绳系缚　　境界所牵动<br>
　　说微妙空理　　为净于诸见<br>
　　其有智慧人　　应当一心学<br>
　　譬如工幻师　　以诸咒术力<br>
　　草木等众数　　随意之所作<br>
　　依于根及爱　　色明与作意<br>
　　发生于明识　　无实如幻焰<br>
　　是识无来处　　亦不去余方<br>
　　诸识性皆尔　　有无不变着<br>
　　如毛轮兔角　　及以石女儿<br>
　　本来无有体　　妄立于名字<br>
　　师子虎熊罴　　马驴馲驼类<br>
　　[央/龜]龟与玳瑁　　彼等皆无角<br>
　　何故不分别　　唯言兔角无<br>
　　最胜谈论人　　云何不成立<br>
　　为慧者显示　　但彼妄分别<br>
　　外道众迷惑　　如喑及聋瞽<br>
　　彼无超度智　　亦无内证法<br>
　　但随他语转　　何用分别为<br>
　　若妄起分别　　不生于密严<br>
　　定者获等至　　及能生此国<br>
　　譬如天宫殿　　日月及众星<br>
　　环绕妙高山　　皆由风力转<br>
　　七识亦如是　　依于阿赖耶<br>
　　习气之所持　　处处恒流转<br>
　　譬如依大地　　能生卉木类<br>
　　一切诸有情　　乃至众珍宝<br>
　　如是赖耶识　　众识之所依<br>
　　譬如孔雀乌　　毛羽多光色<br>
　　雄雌相爱乐　　鼓舞共欢游<br>
　　如是阿赖耶　　种子及诸法<br>
　　展转相依住　　定者能观见<br>
　　譬如百川注　　日夜归大海<br>
　　众流无断绝　　海亦不分别<br>
　　如是赖耶识　　甚深无涯底<br>
　　诸识之习气　　日夜常归往<br>
　　如地有众宝　　种种色相殊<br>
　　诸有情受用　　随福而招感<br>
　　如是赖耶识　　与诸分别俱<br>
　　增长于生死　　转依成正觉<br>
　　善修清净行　　出过于十地<br>
　　入于佛地中　　十力皆圆满<br>
　　正住于实际　　常恒不坏灭<br>
　　现种种变化　　如地无分别<br>
　　如春众花色　　人鸟皆欣玩<br>
　　执持识亦然　　定者多迷取<br>
　　如是诸佛子　　无慧离真实<br>
　　于义不善知　　妄言生决定<br>
　　非法离间语　　诳惑于有情<br>
　　诸法别异住　　而别起言说<br>
　　譬如工幻师　　善用于咒术<br>
　　亦现种种花　　花果实无有<br>
　　如是佛菩萨　　善巧智方便<br>
　　世间别异住　　别异而变现<br>
　　说种种教门　　诱诲无穷已<br>
　　决定真实法　　密严中显现<br>
　　六界与十八　　十二处丈夫<br>
　　意绳之所牵　　有情以流转<br>
　　八识诸界处　　共起而和合<br>
　　从于意绳转　　前身复后身<br>
　　此流转丈夫　　随世因示现<br>
　　是一切身者　　续生无断绝<br>
　　六界与丈夫　　及以十二处<br>
　　十八界意行　　说为自在者<br>
　　尔时金刚藏　　菩萨摩诃萨<br>
　　说于诸界处　　丈夫之义已<br>
　　他化清净宫　　摩尼宝藏殿<br>
　　诸无畏佛子　　悉皆稽首礼<br>
　　他方佛菩萨　　来居此会者<br>
　　悉皆共同声　　而赞言善哉<br>
　　复有诸菩萨　　诸天及天女<br>
　　皆从本座起</p>
                      <p>　　合掌一心敬　　递共相瞻顾<br>
　　而作如是言　　定中上首尊<br>
　　善为诸菩萨　　说妙丈夫义<br>
　　远离外道论　　最胜子宣示<br>
　　六界净丈夫　　但是诸界合<br>
　　随因以流转</p>
                      <p>　　譬如众飞鸟　　空中现其迹<br>
　　又如离于木　　而火得炽然<br>
　　空中见鸟迹　　离木而有火<br>
　　我及诸世间　　未曾睹是事<br>
　　鸟飞以羽翰　　空中无有迹<br>
　　仁者说丈夫　　与鸟迹相似<br>
　　云何于诸有　　得有轮回义<br>
　　而说界丈夫　　常流转生死<br>
　　受诸苦乐果　　所作业无失<br>
　　如农夫作业　　功必不唐捐<br>
　　此果成熟已　　能生于后果<br>
　　身者于身中　　而修于善行<br>
　　前生后生处　　恒受人天乐<br>
　　或常修福德　　资粮为佛因<br>
　　解脱及诸度　　成于无上觉<br>
　　生天自在果　　观行见真我<br>
　　若离趣丈夫　　一切悉无有<br>
　　于业业果报　　所作无虚弃<br>
　　下从阿鼻狱　　上至于诸天<br>
　　谓有趣丈夫　　流转于生死<br>
　　内外诸世间　　种现牙生果<br>
　　此法似于彼　　彼从于此生<br>
　　若离趣丈夫　　得有轮回者<br>
　　如言石女子　　威仪而进退<br>
　　兔角有铦利　　从沙而出油<br>
　　会中诸菩萨　　诸天及天女<br>
　　说如是语已　　供养应供者<br>
　　即金刚藏尊　　及诸菩萨众<br>
　　供养事毕已　　同作如是言<br>
　　法眼具无缺　　因喻皆庄严<br>
　　能摧诸异论　　外道诸宗过<br>
　　既降伏他已　　显示于自宗<br>
　　是故大勇猛　　宜为速开演<br>
　　我等咸愿闻　　大慧者应说<br>
　　尔时金刚藏　　菩萨摩诃萨<br>
　　问诸天殷请　　即时而告言<br>
　　汝等诸天人　　一心应谛听<br>
　　此法深难思　　分别不能及<br>
　　瑜伽清净理　　因喻所开敷<br>
　　我现于密严　　今为汝宣说<br>
　　密严甚微妙　　定者殊胜处<br>
　　尔时金刚藏　　说如是语已<br>
　　复告于大树　　紧那罗王言<br>
　　大树紧那王　　汝应当观察<br>
　　云何诸法性　　性空无所有<br>
　　如是见相应　　于定不迷惑<br>
　　如饭一粒熟　　余粒即可知<br>
　　诸法亦复然　　知一即知彼<br>
　　譬如攒酪者　　尝之以指端<br>
　　如是诸法性　　可以一观察<br>
　　法性非是有　　亦复非是空<br>
　　藏识之所变　　藏以空为相<br>
　　大树紧那王　　即时而问曰<br>
　　云何心量中　　而有界丈夫<br>
　　云何生诸界　　坚湿及暖动<br>
　　尔时金刚藏　　菩萨摩诃萨<br>
　　闻其所说已　　而告如是言<br>
　　善哉大树王　　能发甚深问<br>
　　愿令修定者　　得诣于真实<br>
　　我今为汝说　　琴师应谛听<br>
　　汝昔自他化　　与诸眷属俱<br>
　　鼓乐从空来　　乘于宝宫殿<br>
　　如是诸天侣　　而同诣佛会<br>
　　抚奏妙宝琴　　其声甚和雅<br>
　　声闻在会者　　各递相谓言<br>
　　我乐见树王　　紧那众游戏<br>
　　及所乘宫殿　　妙宝以庄严<br>
　　汝奏琉璃琴　　众心皆悦动<br>
　　迦葉声闻等　　不觉起而舞<br>
　　由妙音和乐　　不能持本心<br>
　　时天冠菩萨　　告迦葉等言<br>
　　汝等离欲人　　云何而舞戏<br>
　　是时大迦葉　　白彼天冠士<br>
　　佛子有大力　　譬如毗岚风<br>
　　声闻无定智　　如黑山摇动<br>
　　虽离惑分别　　尚染习气泥<br>
　　分证于实际　　未断于诸习<br>
　　若舍诸粗重　　必当得菩提<br>
　　汝于微细境　　巧慧具诸论<br>
　　帝释世间明　　于彼法通达<br>
　　及紧那罗论　　如来清净理<br>
　　善于诸地相　　明了而决定<br>
　　端居宝殿中　　眷属共围绕<br>
　　光明净严好　　犹如盛满月<br>
　　观行得自在　　处众能问答<br>
　　问我界丈夫　　云何从心起<br>
　　汝及诸佛子　　咸应一心听<br>
　　如其诸界内　　心名为丈夫<br>
　　诸界因此生　　是义我当说<br>
　　津润生于水　　炎盛生于火<br>
　　动摇诸作业　　因斯起风界<br>
　　从于色分齐　　有虚空及地<br>
　　识与诸境界　　习气能生身<br>
　　眼及诸色等　　相状各不同<br>
　　此无门作门　　诸有恒相续<br>
　　时摩尼宝藏　　自在之宫殿<br>
　　持进大菩萨　　与诸最胜子<br>
　　俱是从座起　　稽首而作礼<br>
　　各持妙供具　　供养金刚藏<br>
　　覆以宝罗网　　同声而赞佛<br>
　　圣者善安住　　菩萨法云地<br>
　　悟入如来境　　应现实难量<br>
　　能为诸大士　　开示佛知见<br>
　　时紧那罗王　　并诸婇女等<br>
　　供养而赞叹　　金刚藏无畏<br>
　　摩尼宝宫殿　　严净胜道场<br>
　　为我等开演　　如来微妙法</p>
                      <p>　　尔时圣者观自在菩萨摩诃萨。慈氏菩萨摩诃萨。得大势菩萨摩诃萨。曼殊室利法王子菩萨摩诃萨。神通王菩萨摩诃萨。宝髻菩萨摩诃萨。天冠菩萨摩诃萨。总持王菩萨摩诃萨。一切义成就菩萨摩诃萨。如是等菩萨摩诃萨。及余无量修胜定者。皆是佛子。威德自在。决定无畏。善能开示观行之心。俱从座起。互相观察。问金刚藏菩萨摩诃萨而说偈言。</p>
                      <p>　　金刚自在尊　　能示于法眼<br>
　　诸佛所加护　　菩萨皆宗仰<br>
　　善达于地相　　巧能而建立<br>
　　佛子大力众　　同心皆劝请<br>
　　定王愿哀愍　　显示于密严<br>
　　佛及佛子等　　甚深奇特事<br>
　　此法最清净　　远离于言说<br>
　　化佛诸菩萨　　昔所未开敷<br>
　　自觉智所行　　见真无漏界<br>
　　微妙现法乐　　清净最无比<br>
　　具众三摩地　　无量陀罗尼<br>
　　诸自在解脱　　意成身十种<br>
　　殊胜色清净　　照明于法界<br>
　　善逝不思议　　严刹亦如是<br>
　　佛及诸菩萨　　身量如极微<br>
　　乃至如毛端　　百分中之一<br>
　　密严殊妙刹　　诸土中严胜<br>
　　如是观行者　　咸来生此中<br>
　　是皆何所因　　佛子愿宣说<br>
　　尔时金刚藏　　菩萨摩诃萨<br>
　　身如师子臆　　具三十二相<br>
　　以随好庄严　　将欲广开示<br>
　　观察彼大会　　犹如师子王<br>
　　知众堪听闻　　古先佛秘旨<br>
　　我今演法眼　　离于能所觉<br>
　　金刚藏即发　　清净梵音声<br>
　　迦陵频伽声　　广长舌相声<br>
　　巧妙无粗犷　　世间称叹声<br>
　　广略美畅声　　克谐钟律声<br>
　　高韵朗彻声　　干驮罗中声<br>
　　雄声与直声　　罽尸迦哀声<br>
　　歌咏相应声　　急声及缓声<br>
　　深远和畅声　　一切皆具足<br>
　　众德以相应　　闻之而离着<br>
　　心无有厌倦　　一切皆欣乐<br>
　　悉能尽通达　　所有音声相<br>
　　自然而普应　　无作无功用<br>
　　金刚藏菩萨　　口未曾言说<br>
　　所有诸音声　　但由本愿力<br>
　　从眉额及顶　　鼻端肩与膝<br>
　　犹如于变化　　自然出妙音<br>
　　普为诸大众　　开示于法眼<br>
　　勇猛金刚藏　　住于自在宫<br>
　　最胜子围绕　　清净而严洁<br>
　　如鹅王在地　　群鹅而翼从<br>
　　大定金刚藏　　处于师子座<br>
　　映蔽于一切　　所有修行人<br>
　　犹如月在空　　光映于列宿<br>
　　如月与光明　　而无有差别<br>
　　金刚藏威德　　与佛亦复然<br>
　　尔时如实见　　菩萨之大力<br>
　　修行中最胜　　住于瑜伽道<br>
　　即从座而起　　观察大众言<br>
　　奇哉大乘法　　如来微妙境<br>
　　一切佛国中　　佛子应顶礼<br>
　　无思离垢法　　诸佛所观察<br>
　　希有甚微密　　大乘清净理<br>
　　非恶觉境界　　转依之妙道<br>
　　八种识差别　　三自性不同<br>
　　五法二无我　　各各而开示<br>
　　五种习所缘　　生诸妄分别<br>
　　见此微妙法　　清净如真金<br>
　　得于真性者　　则住佛种性<br>
　　如来性微妙　　离声闻外道<br>
　　密严诸刹胜　　证者乃能往<br>
　　尊者金刚藏　　已得何等持<br>
　　所说净法眼　　是何等持境<br>
　　时无量菩萨　　复礼金刚藏<br>
　　大智金刚尊　　愿为我开演<br>
　　住何三摩地　　而能说是法<br>
　　此诸佛子等　　一切皆乐闻<br>
　　尔时金刚藏　　处自在宫殿<br>
　　观察于大会　　自心而念言<br>
　　此法不思议　　十力微妙境<br>
　　由慧之所持　　离当堪听受<br>
　　已见堪住者　　皆诸佛之子<br>
　　即时而告言　　汝等当谛听<br>
　　我今为汝说　　转依之妙道<br>
　　我为诸佛子　　他化自在众<br>
　　以得三摩地　　名大乘成德<br>
　　住于此定中　　演清净法眼<br>
　　亦见亿尘刹　　所有诸善逝<br>
　　那庾多尘亿　　在前而赞叹<br>
　　善哉汝所说　　此是瑜伽道<br>
　　我等悉皆行　　如是三摩地<br>
　　于斯得自在　　清净成正觉<br>
　　十方一切佛　　皆从此定生<br>
　　当知最殊胜　　非思量所及<br>
　　若有诸菩萨　　得住此定中<br>
　　即住不思议　　诸佛之境界<br>
　　证于自智境　　见三摩地佛<br>
　　变化百千亿　　乃至如微尘<br>
　　自觉圣智境　　诸佛所安立<br>
　　此法无诸相　　远离于声色<br>
　　名从于相生　　相从因缘起<br>
　　此二生分别　　诸法性如如<br>
　　于斯善观察　　是名为正智<br>
　　名为遍计性　　相是依他起<br>
　　远离于名相　　是名第一义<br>
　　藏识住于身　　随处而流转<br>
　　习气如山积　　深意之所缠<br>
　　求那有二门　　意识同时起<br>
　　五境现前转　　诸识身和合<br>
　　犹如有我人　　住在于身内<br>
　　藏识暴流水　　境界风所飘<br>
　　种种识浪生　　相续恒无断<br>
　　佛及诸佛子　　能知法无我<br>
　　已得成如来　　复为人宣说<br>
　　分析于说蕴　　见人无我性<br>
　　不知法无我　　是说为声闻<br>
　　菩萨所修行　　善达二无我<br>
　　观已即便舍　　不住于实际<br>
　　若住于实际　　便舍大悲心<br>
　　功业悉不成　　不得成正觉<br>
　　希有难思智　　普利诸有情<br>
　　如莲出淤泥　　色相甚严洁<br>
　　诸天圣人等　　见之生爱敬<br>
　　如是佛菩萨　　出于生死泥<br>
　　成佛体清净　　诸天所欣仰<br>
　　从初菩萨位　　或作转轮王<br>
　　或主乾闼婆　　阿修罗王等<br>
　　了悟大乘法　　获于如是身<br>
　　渐次而修行　　决定得成佛<br>
　　是故诸佛子　　宜应一心学<br>
　　所有杂染法　　及与清净法<br>
　　恒于生死中　　皆因赖耶转<br>
　　此因胜无比　　证实者宣示<br>
　　非与于能作　　自在等相似<br>
　　世尊说此识　　为除诸习气<br>
　　了达于清净　　赖耶不可得<br>
　　赖耶若可得　　清净非是常<br>
　　如来清净藏　　亦名无垢智<br>
　　常住无终始　　离四句言说<br>
　　佛说如来藏　　以为阿赖耶<br>
　　恶慧不能知　　藏即赖耶识<br>
　　如来清净藏　　世间阿赖耶<br>
　　如金与指环　　展转无差别<br>
　　譬如巧金师　　以净好真金<br>
　　造作指严具　　欲以庄严指<br>
　　其相异众物　　说名为指环<br>
　　现法乐圣人　　证自觉智境<br>
　　功德转增胜　　自共无能说<br>
　　现法诸定者　　了达境唯心<br>
　　得于第七地　　悉皆而转灭<br>
　　心识之所缘　　一切外境界<br>
　　见种种差别　　无境但唯心<br>
　　瓶依等众幻　　一切皆无有<br>
　　心变似彼现　　有能取所取<br>
　　譬如星月等　　依须弥运行<br>
　　诸识亦复然　　恒依赖耶转<br>
　　赖耶即密严　　妙体本清净<br>
　　无心亦无觉　　光洁如真金<br>
　　不可得分别　　性与分别离<br>
　　体实是圆成　　瑜伽者当见<br>
　　意识缘于境　　但缚于愚夫<br>
　　圣见悉清净　　犹如阳焰等</p>
                      <p>　　尔时世尊说是经已。金刚藏等无量菩萨摩诃萨。及从他方来此会者微尘数众。闻佛所说皆大欢喜信受奉行。</p>
                      <div class="jw-bottom">
       <li><a href="0965.htm">上一部：乾隆大藏经·宋元入藏诸大小乘经·大云轮请雨经二卷</A>
      <li><a href="0967.htm">下一部：乾隆大藏经·宋元入藏诸大小乘经·佛说大集会正法经五卷</a></li></div></div>
     <div class="bottom-bt">乾隆大藏经·宋元入藏诸大小乘经·大乘密严经</div></body></html>
