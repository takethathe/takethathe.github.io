<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第1448部～大圣文殊师利菩萨赞佛法身礼一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
  if (screen.width>1300){fSize=1.30;}else {fSize=0.96;}
  function changeFontSize1(){fSize=fSize+0.1;document.body.style.fontSize=fSize+'em';}
  function changeFontSize2(){if (screen.width>1300){fSize=1.30;}else {fSize=0.96;};document.body.style.fontSize=fSize+'em';}
  function changeFontSize3(){fSize=fSize-0.1;document.body.style.fontSize=fSize+'em';}
</SCRIPT>
</head>
<body>

<a id="MENU-top"></a>

<div class="top-bt">
<div class="top-left">西土圣贤撰集·第1448部</div>
<div class="top-center">大圣文殊师利菩萨赞佛法身礼一卷</div>
<div class="top-right">唐三藏沙门大广智不空译</div></div>
<div class="top-bm">
<div class="bm-bt"><div class="bm-jbt">· 经名 · 卷数 · 跋序</div><div class="bm-jbt-left"><div class="bm-jbtbm">· 品名 · 品数 · 译作者</div>
<div class="bm-zt">字体：<a href="javascript:void(0)" onclick="changeFontSize1()">大号</a> <a href="javascript:void(0)" onclick="changeFontSize2()">中号</a> <a href="javascript:void(0)" onclick="changeFontSize3()">小号</a></div></div></div>
<div class="bm-bt"><div class="bm-jbt"><a href=#j1448-1>大圣文殊师利菩萨赞佛法身礼(并序)</a></div></div></div>
<div class="jwzw">
<div class="jwbt-box"><div class="jwbt"><a id=j1448-1></a><a href=#MENU-top>大圣文殊师利菩萨赞佛法身礼(并序)</a></div></div>
<p>　　皇帝以深仁驭宇。大明烛物。普洒甘露。[泛-之+(犮-乂+又)]荡黎元。(不空)叨沐。</p>
                      <p>　　圣慈。滥当翻译。特奉。</p>
                      <p>　　恩命。令集上都义学沙门良贲等一十六人。于内道场。翻仁王护国般若及大乘蜜严等经毕。愿赞扬次。于至觉冀介福于。</p>
                      <p>　　圣躬。窃见大圣文殊师利菩萨赞佛法身经。据其梵本有四十一礼。先道所行但唯有十礼。于文不备叹德未圆。恐乖圣者恳诚。又阙群生胜利。不空先有所持梵本。并皆具足今译流传庶裨弘益。其余忏悔仪轨等并如旧本。此不复云。于时。</p>
                      <p>　　大唐永泰元年维夏四月也。经云。</p>
                      <p>　　如是我闻。一时佛住王舍城鹫峰山中。与大比丘众二万五千人俱。皆是阿罗汉。与大菩萨摩诃萨七十二那庾多俱胝。文殊师利菩萨而为上首。尔时文殊师利菩萨。从座而起整理衣服。偏袒右肩顶礼佛足。合掌恭敬称扬如来说伽他曰。</p>
                      <p>　　无色无形相　　无根无住处<br>
　　不生不灭故　　敬礼无所观<br>
　　不去亦不住　　不取亦不舍<br>
　　远离六入故　　敬礼无所观<br>
　　不住于诸法　　离有离无故<br>
　　行于平等故　　敬礼无所观<br>
　　出过于三界　　等同于虚空<br>
　　诸欲不染故　　敬礼无所观<br>
　　于诸威仪中　　去来及睡寤<br>
　　常在寂静故　　敬礼无所观<br>
　　去来悉平等　　已住于平等<br>
　　不坏平等故　　敬礼无所观<br>
　　入诸无相定　　见诸法寂静<br>
　　常在三昧故　　敬礼无所观<br>
　　无住无所观　　于法得自在<br>
　　慧用常定故　　敬礼无所观<br>
　　不住于六根　　不着于六境<br>
　　常在一相故　　敬礼无所观<br>
　　入于无相中　　能断于诸染<br>
　　远离名色故　　敬礼无所观<br>
　　不住于有相　　亦离于诸相<br>
　　入相于无中　　敬礼无所观<br>
　　无分别思惟　　心住无所住<br>
　　诸念不起故　　敬礼无所观<br>
　　无藏识如空　　无染无戏论<br>
　　远离三世故　　敬礼无所观<br>
　　虚空无中边　　诸佛心亦然<br>
　　心同虚空故　　敬礼无所观<br>
　　诸佛虚空相　　虚空亦无相<br>
　　离诸因果故　　敬礼无所观<br>
　　不着于诸法　　如水月无取<br>
　　远离于我相　　敬礼无所观<br>
　　不住于诸蕴　　不着于处界<br>
　　远离颠倒故　　敬礼无所观<br>
　　常等于法界　　我见悉皆断<br>
　　远离二边故　　敬礼无所观<br>
　　不住于诸色　　非取亦非舍<br>
　　远离非法故　　敬礼无所观<br>
　　证无障碍法　　通达于诸法<br>
　　远离魔法故　　敬礼无所观<br>
　　非有亦非无　　有无不可得<br>
　　离诸言说故　　敬礼无所观<br>
　　摧折我慢憧　　非一亦非二<br>
　　远离一二故　　敬礼无所观<br>
　　身口意无失　　三业常寂静<br>
　　远离譬喻故　　敬礼无所观<br>
　　一切智常住　　应现无功用<br>
　　远离诸过故　　敬礼无所观<br>
　　微妙无漏念　　无限无分别<br>
　　等情非情故　　敬礼无所观<br>
　　以心无碍故　　悉知一切心<br>
　　不住自他故　　敬礼无所观<br>
　　无碍无所观　　常住无碍法<br>
　　远离诸心故　　敬礼无所观<br>
　　心常无所缘　　自性不可得<br>
　　平等难量故　　敬礼无所观<br>
　　以无所依心　　悉见诸刹土<br>
　　知诸有情故　　敬礼无所观<br>
　　诸法萨婆若　　毕竟无所有<br>
　　佛心难测故　　敬礼无所观<br>
　　诸法由如幻　　如幻不可得<br>
　　离诸幻法故　　敬礼无所观<br>
　　佛常在世间　　而不染世法<br>
　　不染世间故　　敬礼无所观<br>
　　一切智常住　　空性空境界<br>
　　言说亦空故　　敬礼无所观<br>
　　证无分别定　　得如幻三昧<br>
　　游戏神通故　　敬礼无所观<br>
　　非一亦非异　　非近亦非远<br>
　　于法不动故　　敬礼无所观<br>
　　一念金刚定　　刹那成等觉<br>
　　证无影像故　　敬礼无所观<br>
　　于诸三世法　　成就诸方便<br>
　　不动涅槃故　　敬礼无所观<br>
　　涅槃常不动　　无此岸彼岸<br>
　　通达方便故　　敬礼无所观<br>
　　无相无所有　　无患无戏论<br>
　　不住有无故　　敬礼无所观<br>
　　智处悉平等　　寂静无分别<br>
　　自他一相故　　敬礼无所观<br>
　　一切平等礼　　无礼无不礼<br>
　　一礼遍含识　　同归实相体</p>
                      <p>　　尔时世尊赞文殊师利菩萨言。善哉善哉。汝今善说如来功德一切诸法本来清净。文殊师利假使有人。教化三千大千世界一切有情。成辟支佛。不如有人闻此功德一念信解。即超过彼百千万倍。如是展转无能称赞譬喻挍量。具如本经所说。</p>
                      <div class="jw-bottom">
       <li><a href="1447.htm">上一部：乾隆大藏经·西土圣贤撰集·受菩提心戒仪一卷</A>
      <li><a href="1449.htm">下一部：乾隆大藏经·西土圣贤撰集·一百五十赞佛颂一卷</a></li></div></div>
     <div class="bottom-bt">乾隆大藏经·西土圣贤撰集·大圣文殊师利菩萨赞佛法身礼</div></body></html>
